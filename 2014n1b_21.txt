Նախաբան։
  Մասնագիտական  կողմնորոշման  ամբողջական  համակարգն  ընկալվում  է  որպես  միմյանց  հետ  փոխկապակցված,  փոխպայմանավորված, փոխլրացնող բաղադրամասերի միասնություն, որոնց փոխգործակցությունն ուղղված է անձի մասնագիտական կողմնորոշման խնդրի լուծմանը։
Այս  մոտեցումը  թույլ  է  տալիս  մասնագիտական  կողմնորոշումը  դիտարկել 
որպես  անհատի  և  հասարակության  փոխգործունեության  անընդհատ  գործող 
համակարգ,  որն  ուղղված  է  ինչպես  անձի  մասնագիտական  ինքնորոշման 
պահանջմունքների բավարարմանը, այնպես էլ հասարակության սոցիալ-մասնագիտական գործուն ենթակառուցվածքի ապահովմանը։
Երեխաների մասնագիտական հետաքրքրությունների, մասնագիտական 
ընտրության, կողմնորոշումների, աշխատանքային նախնական կարողությունների  ձևավորման  գործում  մեծ  է  ընտանեկան  դաստիարակության,  սոցիալականացման  այն  առաջնային  միջավայրի  դերը,  որում  նրանք  մեծանում  են։
Կարևորվում  է  նաև  գործատուների  մասնակցությունն  ավագ  դպրոցում  մասնագիտական կողմնորոշման աշխատանքների կազմակերպման և իրագործման 
գործընթացներում։
Հիմնական բովանդակությունը։
 Ընտանիքում երեխայի մասնագիտական 
կողմնորոշման, աշխատանքային դաստիարակության հիմնախնդիրները միշտ 
եղել են մանկավարժական գիտության հետաքրքրությունների կենտրոնում։
 Այդ 
խնդրով զբաղվել են մի շարք մանկավարժներ։
 Ա.Ս.Մակարենկոն իր «Դաստիարակությունն աշխատանքում» հոդվածի մեջ նշում է. «Ծնողներն առաջին հերթին 
պետք է հիշեն, որ իրենց երեխան աշխատանքային հասարակության անդամ է 
լինելու, ուստի նրա նշանակությունն այդ հասարակության մեջ կախված կլինի 
նրանից, թե որքանով է նա ի վիճակի մասնակցելու հասարակական աշխատանքին, որքանով է նա դրան պատրաստ։
 Բայց դրանից կախված է լինելու նաև նրա 
բարօրությունը,  կյանքի  նյութական  մակարդակը»  [2,  էջ  57-58]։
  Ընտանիքում 
բնականաբար  հնարավոր  չէ  երեխային  տալ  այնպիսի  աշխատանքային  դաստիարակություն,  որը  սովորաբար  ենք  որակավորում։
  Սակայն  ճիշտ  չէ  նաև 
ծնողների այն մտայնությունը, թե ընտանեկան դաստիարակությունը չի կարող 
ազդեցություն ունենալ երեխայի մասնագիտական որակավորման վրա։
 Ընդհակառակը, հենց ընտանեկան դաստիարակությունն է առաջնային, անձի ապագա 
մասնագիտական  ընտրության,  նաև  որակավորման  համար։
  Ա.Մակարենկոն 
գրել է. «Այն երեխան, ով ընտանիքում ճիշտ աշխատանքային դաստիարակություն է ստացել, նա հետագայում էլ իր մասնագիտական պատրաստումը հաջող 
կանցկացնի» [2, էջ 54]։
Երեխաների  մասնագիտական  կողմնորոշման,  հետաքրքրությունների 
ձևավորման  կարևոր  միջոց  է  դպրոցի  և  ընտանիքի,  երեխայի  ծնողների  միջև 
ակտիվ համագործակցությունը։
 Պրակտիկան ցույց է տալիս, որ ծնողները սովորաբար  ակտիվորեն  մասնակցում  են  իրենց  երեխաների  կյանքի  և  մասնագիտական ծրագրերի կազմմանը։
 Դրա հետ մեկտեղ, մասնագիտության ընտրության և կրթության խնդիրները բավականին բարդ են և՛ սովորողների, և՛ նրանց 
ծնողների համար։
 Վերջիններիս խորհուրդները հաճախ չեն համապատասխանում տնտեսության տարբեր ոլորտներում, աշխատաշուկայում առկա իրական 
պահանջներին։
  Ծնողները  շատ  դեպքերում  չգիտեն  և  օբյեկտիվորեն  չեն  գնահատում իրենց երեխաների իրական ներուժը, կարողությունները, հետաքրքրություններն  ու  ընդունակությունները։
  Ծնողների  ցանկությունները  և  դպրոցականների հակումներն ու հնարավորությունները շատ դեպքերում չեն համընկնում։
  Շատ  հաճախ  ծնողների  կողմից  իրենց  երեխաների  համար  մասնագիտություն ընտրելու դրդապատճառ դառնում է տվյալ հասարակության մեջ մասնագիտության  վարկանիշը։
  Ընտանիքը  պետք  է  կարողանա  զերծ  պահել  երեխային  մասնագիտության  պատահական  ընտրությունից,  և  ծնողները  պետք  է 
կարողանան կառավարել այդ գործընթացը։
  Ընտանիքի`  որպես  սոցիալական  և  սոցիալականացման  ինստիտուտի 
մասնակցությունն ընդգծում է մասնագիտական կողմնորոշման երկակի բնույթը`  որպես  հասարակական  և  մանկավարժական  հիմնախնդիր։
  «Մանկավարժական  փորձը  և  գիտական  հետազոտությունները  փաստում  են,  որ  դպրոցականների աշխատանքային  ինքնորոշման  վերաբերյալ  հարցերի  նկատմամբ 
միայն համակարգային մոտեցումը կհանգեցնի մասնագիտակողմնորոշիչ գործունեության արդյունավետության»[3, էջ 3-4]։
  Դիտարկենք  սովորողների  մասնագիտական  կողմնորոշման  ուղղությամբ  ծնողների  հետ  իրականացվող  աշխատանքների  առանձնահատկությունները։
  Ուսումնառության  շրջանում  երեխան  հանդես  է  գալիս  որպես 
ուսումնադաստիարակչական  գործընթացի  և՛  օբյեկտ,  և՛  ակտիվ,  ստեղծագործող  սուբյեկտ,  ով  ոչ  միայն  պասիվորեն  ենթարկվում  է  ընտանիքի,  դպրոցի 
մանկավարժական  կոլեկտիվի  ներգործությանը,  այլև ակտիվորեն  ինքն է  ներգործում  ուսումնադաստիարակչական  գործընթացի  բովանդակության,  նրա 
սուբյեկտների  գործելաոճի  վրա։
  Կարևոր  է  երեխայի  անձի  վրա  ընտանիքի  և 
դպրոցի  ներգործությունների  միասնությունը,  դրա  ընդհանուր  տրամաբանությունը,  որպեսզի  երեխայի  մեջ  միևնույն  երևույթի  նկատմամբ  ձևավորվի  մեկ՝ 
հասարակայնորեն ընդունելի, բարոյականության նորմերին չհակասող դիրքորոշում։
  Նշված  սկզբունքի  ապահովումը  հնարավոր  է  ծնողների  հետ  դպրոցի 
ակտիվ համագործակցության, երկկողմանի ներգործությունների ուղղորդման, 
ջանքերի  միավորման  ու  առկա  խոչընդոտների,  հակասությունների  լուծման 
գործում  մանկավարժական  մեթոդների  և  միջոցների  կիրառման  արդյունքում։
Երեխաների դաստիարակության գործընթացն իրականացվում է մանկավարժների և ծնողների համատեղ գործունեության, կառուցողական և նպատակային 
շփումների  արդյունքում։
  «Ընտանիքի  և  դպրոցի  համատեղ  գործունեության 
ամենաէական կողմերից մեկը հանդիսանում է նպատակային դիրքորոշումների 
իրացման  և  սովորողների  հետ  ուսումնադաստիարակչական  աշխատանքի 
բովանդակության բարձրացման միասնական մոտեցումը» [4, էջ 268]։
  Մասնագիտական  կողմնորոշման  աշխատանքների  համակարգում  ընդունված է ընտանիքը դիտարկել երկու կողմից` որպես սովորողների մասնագիտական կողմնորոշման համար նախադրյալների ձևավորմանն ուղղված գործոն (երեխայի անձի վրա ներգործության համակարգի տարր), և որպես մասնագետների  (առարկայական  ուսուցիչների,  հոգեբանների,  սոցիալական  մանկավարժների և աշխատողների) մանկավարժական ներգործության օբյեկտ։
 Մասնագիտական  կողմնորոշման  մոդուլային  համակարգի  համաձայն՝  ծնողների 
մանկավարժական  կրթվածությունը,  աշխատանքը  երեխաների  մասնագիտակողմնորոշիչ ներգործության նախնական մեթոդներից մեկն է և իրականացվում 
է հանրակրթական դպրոցում երեխայի ուսումնառության ողջ ընթացքում։
 Հանրապետության տարբեր մարզերում ավագ դպրոցների աշակերտների մասնագիտության  ընտրության  դրդապատճառների  ուսումնասիրությունների  տվյալները  վկայում  են,  որ  սովորողների  մասնագիտական  կողմնորոշման,  մասնագիտական հետաքրքրությունների ձևավորման հարցերում առավել մեծ և վճռորոշ  ներգործություն  ունեն  նրանց  ծնողները,  ընտանիքում  ձևավորված  հարաբերությունները։
 «Պրակտիկան ցույց է տալիս, որ առավել ինտենսիվ զարգանում 
են  այն  սովորողները,  ում  ծնողները  կարողանում  են  ընտանիքում  ապահովել 
բարենպաստ  հոգեբանական  մթնոլորտ  և  ծառայում  են  երեխաների  համար 
որպես  աշխատասիրության,  բարյացակամության  և  հասարակական  բարձր 
ակտիվության օրինակ» [4, էջ 269]։
 Սովորղների մասնագիտական կողմնորոշմանն ուղղված աշխատանքներում ծնողները լուծում են հետևյալ խնդիրները. 
  ապահովել  երեխայի  անձի  համակողմանի  և  ներդաշնակ  զարգացման  համար նպաստավոր պայմաններ, միջավայր, 
  ծանոթացնել երեխաներին աշխատանքային գործունեության ոլորտներին և 
դաստիարակել աշխատանքի, աշխատավոր մարդկանց նկատմամբ դրական 
վերաբերմունք, հարգանք, 
  աջակցել  մասնագիտական  կրթությունը  շարունակելու  համար  ուսումնական հաստատության ընտրության հարցում, 
  կազմակերպել  ծնողների  հետ  մասնագիտական  կողմնորոշման  խմբային  և 
անհատական  աշխատանքներ  ինչպես  համադպրոցական  և դասարանային 
միջոցառումների  շրջանակներում,  այնպես  էլ  դասարանի  մակարդակում` 
առանձին ընտանիքների, խմբերի հետ։
Ծնողների  հետ  աշխատանքը  համադպրոցական  միջոցառումների  մակարդակում իրականացվում է հետևյալ հիմնական ուղղություններով.  
1.  Մասնագիտական  կողմնորոշմանն  ուղղված  գործունեության  վերաբերյալ 
տեղեկատվության  տրամադրում,  հոգեբանամանկավարժական  գիտելիքների հաղորդում, սովորողների հետ մասնագիտական կողմնորոշման աշխատանքների իրականացման մեթոդների կիրառման հնարների ձևավորում։
2.  Դպրոցում  սովորողների  ուսումնադաստիարակչական  և  մասնագիտական 
կողմնորոշիչ աշխատանքում ծնողների ներգրավում։
3.  Ընտանեկան դաստիարակության  խնդիրների  լուծման  հաջող  օրինակների, 
լավագույն ավանդույթների ներկայացում, տարածում։
  Համադպրոցական  մակարդակում  սովորողների  մասնագիտական  կողմնորոշման ուղղությամբ ծնողների հետ տարվում են հետևյալ աշխատանքները. 
1.  Ծնողների  համար  կազմակերպվող  դասախոսություններ,  որոնք  դպրոցում 
ծնողների  հետ  սովորողների  մասնագիտական  կողմնորոշմանն  ուղղված 
աշխատանքի  ձև  են  և  ունեն  հիմնականում  հոգեբանամանկավարժական 
ուղղվածություն։
2.  Ծնողների  համար  գիտագործնական  համաժողովների,  հանդիպումների 
կազմակերպումը։
  Գիտագործնական համաժողովները  նպաստում  են  ծնողների  հոգեբանության  և  մանկավարժության  ոլորտի  գիտելիքների  իմացությանը և նրանց տեղեկացվածության բարձրացմանը։
 Այստեղ ենթադրվում է 
ծնողների կողմից ակտիվ, նախաձեռնող մասնակցություն։
3.  Ծնողների  հետ  համագործակցության  արդյունավետ  ձև  է  նաև  համադպրոցական  ծնողական  ժողովների  անցկացումը  ողջ  ուսումնական  տարվա  ընթացքում։
  Համագործակցության  այս  ձևն  ավելի  արդյունավետ  է  իրականացնել  տարրական,  հիմնական  և  ավագ  դպրոցի  աշակերտների  ծնողների 
համար  առանձին-առանձին՝  պայմանավորված  կրթության  յուրաքանչյուր 
աստիճանում  կրթության  նպատակով,  բովանդակությամբ,  յուրաքանչյուր 
տարիքին  ներկայացվող  պահանջներով  և  դրանց  իրականացման  մեթոդներով, միջոցներով։
4.  Ուսումնական հաստատություններում «Բաց դռների օրերը»։
 Մասնագիտական կողմորոշման նպատակով արդյունավետ է սովորողների այցելությունները  բազմաբնույթ  ուսումնական  հաստատություններ  և  կազմակերպություններ,  ձեռնարկություններ,  ինչպես  նաև  նրանց  փոխադարձ  այցերը 
դպրոց։
5.  Դասղեկի  աշխատանքը  ծնողների  հետ,  որն  սկսվում  է  դպրոց  հաճախելու 
առաջին  օրից  և  շարունակվում  հանրակրթական  դպրոցում  երեխաների 
ուսումնառության  ողջ  ընթացքում։
  Դասղեկն  իր  աշխատանքն  իրականացնում է ինչպես խմբային, այնպես էլ անհատական ձևերով։
 Աշխատանքի ձևի 
ընտրությունը պայմանավորված է երեխաների անհատական հոգեբանական 
առանձնահատկություններով,  ընտանիքներում  ձևավորված  փոխհարաբերությունների բնույթով, ծնողների գիտելիքների մակարդակով, երեխաներին 
դաստիարակելու  գործում  ունեցած  փորձառությամբ,  մասնագիտական  հետաքրքրություններով, զբաղվածության աստիճանով, արժեհամակարգով։
   Այսօր կարևորվում է նաև գործատուների ներգրավումը և՛ հանրակրթության, և՛ մասնագիտական կրթության ոլորտներում, կրթական ծրագրերի իրականացման գործընթացներում։
 Մասնավորապես, ավագ դպրոցներում մասնագիտական կողմնորոշման համակարգի անբաժանելի մասն են կազմում գործատուների հետ համատեղ իրականացվող միջոցառումները։
 Այդ կարևորությունը 
պայմանավորված  է  շուկայական հարաբերությունների  առկա  և  ապագա  պահանջների առանձնահատկություններին համապատասխան աշխատուժի, մասնագետների  պատրաստման  համար  ավագ  դպրոցում  և  մասնագիտական 
կրթության  համակարգում  գործարար  միջավայրի  ներկայացուցիչների  մասնակցության ապահովմամբ։
 Ընդհանրապես կրթության ոլորտում և, մասնավորապես,  ավագ  դպրոցում  գործատուների  ներգրավումը  ենթադրում  է  նրանց 
անմիջական  մասնակցություն  պլանավորման,  զարգացման  ծրագրերին,  ինչպես  նաև  գործնականում  դրանց  անմիջական  իրականացում։
  Գործատուները 
կարող են ներգրավված լինել ավագ դպրոցում մասնագիտական կողմնորոշման 
աշխատանքները  համակարգող  և  կազմակերպող  խորհրդի  կազմում,  դպրոցի 
կառավարման  մարմնում,  մասնակցել  ուսումնական  ծրագրերի  մշակմանը, 
աջակցում  են  ուսումնական  գործընթացի  իրականացմանը,  հաստատում  են 
գործակցային  կապեր։
  Գործատուները  մասնագիտական  կրթական  ուսումնական  հաստատությունների  հետ  սերտ  համագործակցում  են  հիմնականում 
հետևյալ ուղիներով՝  
  ներգրավված են ուսումնական ծրագրի կիրառման գործում, ինչը ներառում է 
նաև գնահատումն ու կրթության որակի ստուգումը, 
  դասավանդողների հետ համատեղ անցկացնում են դասընթացներ, 
  ապահովում են ուսանողների աշխատանքային փորձը, 
  հրավիրում են ըստ մասնագիտությունների համապատասխան 
դասախոսներ, 
  շրջանավարտների համար ստեղծում են աշխատանքի անցնելու 
հնարավորություններ, 
  աջակցում են անհրաժեշտ ռեսուրսներով, 
  անհրաժեշտության  դեպքում  իրականացնում  են  «Հմտություններ  և  բացակայող հմտություններ» վերլուծություններ՝ բացահայտելու աշխատաշուկայի 
նկարագիրը» [1, էջ 31]։
 Համոզված ենք, որ գործատուների ներգրավումը մասնագիտական կողմնորոշման գործընթացում ապահովում է երկկողմանի շահավետություն և նպաստում է գործընկեր կողմերի կարիքների բավարարմանը։
  Այսպիսով, հանգում ենք հետևյալ եզրակացությանը, որ.  
1.  Ընտանիքն այն սոցիալական ինստիտուտն է, որը կարևոր ազդեցություն ունի 
սովորողի  մասնագիտական  կողմնորոշման  գործում,  որ  ծնողներն  են 
առաջինը  գնահատում  իրենց  երեխայի  կարողություններն  ու  հնարավորությունները։
  Ուստի  այդ  գործում  նրանց  համագործակցությունը  դպրոցի 
հետ կնպաստի սովորողի մասնագիտության ճիշտ ընտրությանը։
2.  Ավագ  դպրոցում  սովորողների  մասնագիտական  կողմնորոշման,  մասնագիտական  ընտրության  գործում  կարևորվում  է  նաև  գործատուների  հետ 
տարբեր  ուղղություններով  իրականացվող  աշխատանքները,  այցելություններն ու համագործակցությունները։
3.  Մեր ուսումնասիրությունները վկայում են, որ պետք է ակտիվացնել նաև ընտանիք-դպրոց-գործատու համագործակցությունը՝ որպես մասնագիտական 
կողմնորոշման աշխատանքի արդյունավետ ձև։
Գ ր ա կ ա ն ո ւ թ յ ո ւ ն  
1.  Հովհաննիսյան  Վ.,  Մասնագիտական  ուսուցման  և  կրթության  ոլորտում 
գործատուների ներգրավման ուղիները։
 -Եր., Բրիտանական դեսպանատուն 
/ Բրիտանական խորհուրդ, 2010։
 -41 էջ։
цию учащихся։
 Автореф. дис. ...канд. пед. наук. Алма-Ата, Каз. пед. ун-т им. 
рекомендации)”; Омск։
 Омский пед. ин-т, 1976. 196 стр. 
4.  Харламов И.Ф., Педагогика. – М.։
 Гардарики, 1999.  520 с. 
E-mail։
