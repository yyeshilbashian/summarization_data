ԼԵՌՆԱՅԻՆ ՌԵԼԻԵՖԻ ԵՎ ՕԴԵՐԵՎՈՒԹԱԲԱՆԱԿԱՆ ՊԱՅՄԱՆՆԵՐԻ  
ԱԶԴԵՑՈՒԹՅԱՆ ԳՆԱՀԱՏՈՒՄԸ ՑԱԾՐ ԲԱՐՁՐՈՒԹՅՈՒՆՆԵՐՈՒՄ  
ԻՐԱԿԱՆԱՑՎՈՂ ԹՌԻՉՔՆԵՐԻ ՎՐԱ (ՀՀ ՕՐԻՆԱԿՈՎ) 
Օդերևութաբանական  պայմաններն  օդային  նավարկության  և  աէրոդինամիկայի  կարևոր  էլեմենտներից  են  և  համարվում  են  ավիացիոն  անվտանգության  ապահովման  առաջնային  նախապայմաններ։
  Դրանք  ունեն  մեծ  ազդեցություն  թռիչքների  կազմակերպման  և  անվտանգության  ապահովման վրա [1, 4, 5, 6, 7]։
 Այս ամենն իր դրսևորման ձևերն ունի նաև Հայաստանի տարածքում, մասնավորապես` ցածր բարձրությունների և լեռնային պայմաններում իրականացվող թռիչքների վրա, որտեղ 
ռելիեֆը  ստեղծում  է  եղանակակլիմայական  պայմանների  բազմազանություններ  ու  բարդություններ, 
մթնոլորտային  ճակատների  ու  ներզանգվածային  երևույթների  առաջացման,  զարգացման  ու  տրանսֆորմացիաների  առանձնահատկություններ  [3],  ինչն  էլ  իր  հերթին  ազդեցություն  է  ունենում  ավիացիայի աշխատանքների կազմակերպման ու անվտանգության ապահովման վրա։
Լեռնային  համարվում  են  այն  տարածքները,  որոնք  ծովի  մակարդակից  ունեն  1000  մ  և  ավելի 
բարձրություններ,  և  այն  տարածքները,  որոնք  25  կմ  շառավղով  ունեն  ծովի  մակարդակից  500  մ  և 
ավելի  բարձրություններ  [4]։
  Ինչպես  հայտնի  է,  Հայաստանի  տարածքն  զբաղեցնում  է  Հայկական  լեռնաշխարհի  հյուսիս-արևելյան  լեռնային  հատվածը,  որն  աչքի  է  ընկնում  ռելիեֆի  բարդ  ու  բազմազան 
ձևերով։
  Այստեղ  փոքր  տարածքի  վրա  միաժամանակ  կարող  են  հանդես  գալ  ռելիեֆի  այնպիսի  ձևեր 
ինչպիսիք  են  բարձր  լեռները,  խորը  կիրճերը,  սարահարթերը,  գոգավորությունները  և  այլն։
  Հայաստանի  տարածքի  միջին  բարձրությունը  ծովի  մակարդակից  կազմում  է  1800մ։
  Տարածքի  մոտ  90%-ը 
գտնվում է 1500 մ, 40%-ը՝ 2500 մ և ավելի բարձր, և միայն 10%-ն է գտնվում է մինչև 1000 մ բարձրության վրա։
 Երկրի ամենաբարձր կետն Արագած լեռն է (4090 մ), ամենացածր կետերն ունեն մոտ 350400  մ  բարձրություն,  որոնք  գտնվում  են  հյուսիս-արևելքում  (Դեբեդ  գետի  կիրճ)  և  հարավ-արևելքում 
(Արաքսի ափին)։
 Արարատյան դաշտը տարածվում է 800-ից մինչև 1000 մ բարձրության վրա [2]։
Այսպիսով,  ինչպես  երևում  է  վերը  նշվածից,  Հայաստանի  տարածքը  տիպիկ  լեռնային  երկիր  է  և 
նման բարդ ռելիեֆային պայմանները չափազանց մեծ ազդեցություն ունեն տարածքում եղանակակլիմայական  պայմանների  ձևավորման,  բարիկական  համակարգերի  ու  մթնոլորտային  ճակատների 
տրանսֆորմացիաների  վրա։
  Վերջիններս  էլ  իրենց  հերթին  ազդեցություն  են  ունենում  այստեղ,  հատկապես  ցածր  բարձրությունների  վրա  իրականացվող  ավիացիայի  թռիչքների  կազմակերպման  և  անվտանգության ապահովման վրա։
 Համաձայն ավիացիոն փաստաթղթերի՝ ցածր թռիչքներ են  համարվում գետնի մակերևույթից 100-ից մինչև 1000 մ բարձրությունների վրա իրականացվող թռիչքները [4, 
6, 7]։
 Այս թռիչքների վրա անմիջականորեն ազդեցություն ունեն երկրամերձ շերտում դիտվող եղանակակլիմայական  պայմանները,  որոնք  առավել  բարդանում  են  լեռնային  պայմաններում։
  Այս  բարձրությունների  վրա  հիմնականում  իրականացվում  են  ՀՀ  ռազմական  ավիացիայի  և  քաղաքացիական 
ավիացիայի առանձին թռիչքներ։
Համաձայն ավիացիայում ընդունված ստանդարտների, կախված օդերևութաբանական պայմաններից,  առանձնացվում  են  թռիչքների  բարդության  աստիճանի  որոշման  հետևյալ  դասակարգումները 
1. «ոչ թռիչքային եղանակներ», դրանք այն եղանակային պայմաններն են, երբ օդանավակայանի 
շրջանում, առանձին թռիչքային շրջանում կամ ըստ թռիչքուղու, դիտվում են ավիացիայի համար վտանգավոր մեկ կամ մի քանի երևույթներ, որոնց դեպքում անվտանգ թռիչքի իրականացումն անհնար է, 
2.  «բարդ  օդերևութաբանական  պայմաններ»,  դրանք  եղանակային  այն  պայմաններն  են,  երբ 
թռիչքները սահմանափակվում կամ առանձին դեպքերում դադարեցվում են։
 Եղանակային նման պայմանները  վերաբերում  են  հիմնականում  ամպամածության  ստորին  մակերևույթների  բարձրություններին, հորիզոնական սահմանափակ տեսանելիությանը և առանձին դեպքերում նաև ուժեղ քամիներին, 
3. «եղանակի նվազագույն» պայմաններ, դրանք եղանակային այն պայմաններն են երբ ցածր ամպամածության  և  հորիզոնական  սահմանափակ  տեսանելիության  արժեքները  գտնվում  են  տվյալ 
թռիչքի  համար  նվազագույն  սահմանային  թույլատրելի  տիրույթում,  որոնց  դեպքում  դեռևս  կարող  են 
իրականացվել օդերևութաբանական առումով անվտանգ թռիչքներ, 
4. «պարզ օդերևութաբանական պայմաններ», դրանք եղանակային այն պայմաններն են, որոնց 
դեպքում  չեն  դիտվում  ավիացիայի  համար  օդերևութաբանական  վտանգավոր երևույթներ,  չկան  կույտաանձրևային և մինչև 1500 մ բարձրությամբ ամպեր, հորիզոնական տեսանելիությունը սահմանված 
նվազագույնից ավելի է և այլն։
Հայաստանի տարածքում ցածր բարձրություններում իրականացվող թռիչքների վրա լեռնային ռելիեֆի  և  օդերևութաբանական  պայմանների  ազդեցությունը  քիչ  կամ  գրեթե  ուսումնասիրված  չէ։
  Այս 
աշխատանքում փորձել ենք տալ թռիչքների վրա լեռնային ռելիեֆի և օդերևութաբանական պայմանների  ազդեցության  գնահատականը։
  Նման  աշխատանքի  իրականացումը  և  արդյունքների  օգտագործումը թռիչքային պլանների կազմման գործում կարող է մեծապես նպաստել դրանց անվտանգ իրականացման արդյունավետության բարձրացմանը։
Ցածր թռիչքները լեռնային շրջաններում կարող ենք բնութագրել հետևյալ պայմաններով [1]. 
- լեռնային պայմաններում բարդանում է տեսանելի հորիզոնի կողմնորոշումը։
 Սա կապված է ռելիեֆային  սահմանափակ  միջավայրի  հետ  և  նրանով,  որ  այստեղ  հորիզոնի  կողմնորոշիչները  քիչ  են 
կամ հաճախ չկան։
 Նման պայմաններում թռիչքները բարդանում են հատկապես այսպես կոչված լեռների անընդհատ «հերթափոխով» ու դրանց հակառակ լանջերի անտեսանելի օդերևութաբանական պայմաններով։
 Վերջիններս կարող են մեծ վտանգ հանդիսանալ հատկապես այն դեպքերում, երբ տեսանելի չեն ավիացիայի համար  վտանգավոր օդերևութաբանական երևույթների նախանշանները, և  թռչող 
տեխնիկան հակառակ լանջն անցնելիս անակնկալ կարող է հայտնվել դրանց մեջ, որի արդյունքում մեծանում է ավիացիոն պատահարի կամ նույնիսկ վթարի հավանականությունը, 
- լեռնային պայմաններում օդերևութաբանական իրավիճակը խիստ անկայուն է, հատկապես շատ 
փոքր տարածության և տարբեր դիրքադրության լանջերին, մինչև 500-1000 մ բարձրությունների վրա 
դիտվում  են  տարբեր  ուղղության  և  արագության  տուրբուլենտ  բնույթի  քամիներ,  որոնց  հետևանքով 
առաջանում է թռչող տեխնիկայի թափահարում՝ խախտելով դրանց աէրոդինամիկ ուժերը, 
-  լեռնային  շրջաններում  ավիացիայի  համար  վտանգավոր  օդերևութաբանական  երևույթների 
օջախների  շրջանցումը  (կայծակ-ամպրոպ,  հորդառատ  տեղումներ,  մառախուղ,  ցածր  ամպամածություն,  քամու  շեղումներ,  պոռթկումներ,  տուրբուլենտականություն,  սառցակալում  շրջաններ  և  այլն) 
բարդ է հաճախ նաև անհնար՝ լեռնալանջերի և գագաթների ամպերով կամ մառախուղով փակվածության,  ինչպես  նաև  օդային  այլ  մուտքերի  ու  ելքերի  բացակայության  պատճառով։
  Այս  պայմաններում 
մտնել  նման  օջախների,  մասնավորապես  մառախուռների  և  ցածր  ամպամածության  մեջ՝  ըստ  ավիացիոն փաստաթղթերի կտրականապես արգելվում է, քանի որ մեծանում է թռչող տեխնիկայի լեռներին 
կամ այլ օբյեկտներին բախվելու հավանականությունը, ինչպես նաև կարող են առաջանալ տեխնիկայի 
էլեկտրականացում, սառցակալում ու թափահարում, 
-  լեռնային  շրջաններում  տարվա  տաք  ժամանակահատվածին  (ապրիլ–հոկտեմբեր)  բնորոշ  են 
զարգացած  վերընթաց  հոսանքները  (որոնց  վերընթաց  գրադիենտները  յուրաքանչյուր  100մ  բարձրության վրա հասնում են 5մ/վրկ և ավելի) հանգեցում են ամպառաջացման արագ պրոցեսների, որի արդյունքում  շատ  հաճախ  դիտվում  են  կայծակ-ամպրոպ,  հորդառատ  տեղումներ,  քամու  շեղումներ, 
պոռթկումներ, շկվալ և այլն։
 Տարվա ցուրտ ժամանակահատվածում (նոյեմբեր–մարտ) լեռնային շրջաններում մեծ կրկնելիություն ունեն սահմանափակ հորիզոնական տեսանելիությունը (2000–2500 մ [4]), 
մառախուղը,  ցածր  ամպամածությունը  (որոնք  ունեն  մինչև  200–300  մ  բարձրություններ  [4]),  բուքը  և 
այլն։
  Այս  երևույթները  թռիչքների  համար  ստեղծում  են  բարդ  օդերևութաբանական  պայմաններ  կամ 
հաճախ՝ ոչ թռիչքային եղանակներ։
Այսպիսով,  լեռնային  ռելիեֆի  պայմաններում՝  ինչպիսին  Հայաստանի  տարածքն  է,  հատկապես 
ցածր  բարձրությունների  վրա  իրականացվող  թռիչքների  համար  ստեղծվում  են  բարդ  օդերևութաբանական  պայմաններ,  եղանակի  նվազագույն,  հաճախ  նաև  ոչ  թռիչքային  եղանակներ։
  Երբ  շատ  փոքր 
տարածքի վրա և հաճախ մեկ օդային զանգվածի տարբեր հատվածներում, լեռնալանջերի հողմակողմ 
և հողմահակառակ լանջերին առաջանում են իրարից տարբեր եղանակային պայմաններ։
Ուսումնասիրությունները ցույց են տալիս, որ Հայաստանի տարածքում բարիկական տարբեր համակարգերի, օդային զանգվածների և մթնոլորտային ճակատների ներխուժումների դեպքում, տարբեր 
շրջաններում և տարբեր բարձրությունների վրա դիտվում են մեկը մյուսից տարբեր եղանակային պայմաններ։
  Այս  իրավիճակում  թռիչքների  իրականացումը  պահանջում  է  ավիացիոն  եղանակի  բավականին  մանրակրկիտ  ուսումնասիրություններ,  ավիացիայի  համար  օդերևութաբանական  վտանգավոր 
շրջանների առանձնացում, համապատասխան կանխատեսումների  մշակումներ, որոնք առավելագույն 
չափով կապահովեն անվտանգ թռիչքի իրականացումը։
Հայաստանի տարածքում հաճախ տարվա ցուրտ կեսին՝ ճակատային ցածր շերտավոր և տարվա 
տաք կեսին՝ ներզանգվածային հզոր կույտավոր և կույտաանձրևային ամպերը, կարող են ունենալ մեծ 
տարածվածություն,  որոնք  թռիչքների  համար  ստեղծում  են  բարդ  օդերևութաբանական  պայմաններ, 
եղանակի նվազագույն, հաճախ նաև ոչ թռիչքային եղանակներ։
 Այս շրջաններում թռիչքները կարող են 
սահմանափակվել կամ դադարեցվել։
Տարվա  ընթացքում  Հայաստանում  ամպամածության  ստորին  սահմանները  գտնվում  են  միջինը 
400-500 մ բարձրությունների վրա։
 Դրանք տարվա ցուրտ ժամանակահատվածում և հատկապես լեռնային  շրջաններում  ունենում  են  միջինը  250-300  մ,  հաճախ  ավելի  ցածր՝  մինչև  100  մ  բարձրություններ, իսկ ճակատների անցման դեպքում դիտվում է ադվեկտիվ մառախուղ։
 Ընդ որում ամպերի ստորին 
սահմանների  բարձրությունները  տարածության  և  ժամանակի  մեջ  կրում  են  մեծ  փոփոխություններ, 
որոնք  միջինը  10ր  ընթացքում  և  միևնույն  լեռնալանջին  դիտվում  են  միջինը  50-100  մ,  հաճախ  մինչև 
150-250  մ  տարբերություններ։
  Տարվա  ընթացքում  ամպամածության  միջին  բարձրությունները  մինչև 
2000 մ տարածքներում գտնվում են 1000-1500 մ, իսկ 2000 մ-ից բարձր տարածքներում՝ 600-1000 մ 
հաճախ՝ 400–600 մ բարձրությունների վրա։
 Ուսումնասիրությունները ցույց են տալիս, որ մինչև 16001800 մ բարձրությունների վրա ցածր ամպամածության և հորիզոնական սահմանափակ տեսանելիության եղանակների կրկնելիությունը մեծ է դեկտեմբեր–հունվար ամիսներին, իսկ 1800 մ և ավելի բարձրություններում՝ նոյեմբեր-մարտ ամիսներին։
Հայաստանում  ավիացիոն  եղանակակլիմայական  պայմանները  գարուն–ամառ  ժամանակահատվածում հատկապես անկայուն ու բարդ են պայմանավորված ներզանգվածային բնույթի ամպամածությամբ, կայծակ-ամպրոպով, տուրբուլենտ բնույթի քամիներով, պոռթկումներով, հորդառատ տեղումներով հաճախ նաև կարկուտով, հետկեսօրյա ժամերին դիտվող լեռնահովտային քամիներով և այլն, իսկ 
աշուն-ձմեռ ժամանակահատվածն էլ աչքի է ընկնում ցածր ամպամածության, մառախուղների, հորիզոնական սահմանափակ տեսանելիության, սառցակալման երևույթներով։
 Այսինքն՝ այստեղ շուրջ տարին 
դիտվում  են  օդերևութաբանական  իրավիճակներ,  որոնք  թռիչքների  համար  ստեղծում  են  տարբեր 
բարդության եղանակային պայմաններ։
Մառախուղներն  առաջին  տեղն  են  գրավում  հորիզոնական  տեսանելիության  վատացման  գործում, այս երևույթին հաջորդում են մշուշը, բուքը, հորդառատ տեղումները, փոշու և ավազի փոթորիկները, մեգը, ծուխը և այլն։
 Այս երևույթները խիստ վտանգավոր են դառնում հատկապես ցածր բարձրությունների և լեռնային պայմաններում իրականացվող ռազմական ավիացիայի թռիչքների համար։
Ուսումնասիրությունները ցույց են տալիս, որ Հայաստանում տարեկան դիտվում է հորդառատ տեղումներով դեպքերի միջինը 45 օր, որոնց մոտ 60% դեպքերում հորիզոնական տեսանելիությունը վատանում է հասնելով մինչև 2000 մ, իսկ կարկուտների դեպքում այն կարող է կտրուկ նվազել՝ հասնելով 
մինչև  100–200  մ  (կարկուտով  օրերի  միջին  թիվը  տատանվում  է  9–23  օր)։
  Եթե  հորդառատ  տեղումների  դեպքում  հորիզոնական  սահմանափակ  տեսանելիությունը  ստեղծում  է  բարդություններ  թռիչքի 
իրականացման  համար,  ապա  կարկուտների  դեպքում  բացի  դրանից,  կախված  կարկտի  հատիկի  մեծությունից թռչող տեխնիկայի մակերևույթը կարող է կրել մեխանիկական վնասներ։
Հաճախ  են  դեպքերը,  երբ  պարզ  կամ  քիչ  ամպամած  (երկնակամարի  1–3  բալ  ծածկվածության) 
եղանակային  պայմաններում,  դիտվող  ուժեղ  քամիների  (15–20  մ/վ  և  ավելի)  դեպքում  (որոնք  հիմնականում  պայմանավորված  են  լինում  տարածքի  անհավասարաչափ  տաքացման  ու  մթնոլորտային 
ճնշման տարբերությունների հետևանքով առաջացող տեղական շրջանառության հետ) լեռնալանջերին 
զուգահեռ մինչև 1000–1500 մ բարձրության շերտերում և 10–15 կմ շառավղով դիտվում է մթնոլորտի 
տուրբուլենտ զոնա։
 Թռչող տեխնիկան, հայտնվելով այս զոնայում, ենթարկվում է թափահարման, որն 
ազդում է թռչող տեխնիկայի աէրոդինամիկ ուժերի վրա՝ խախտելով թռիչքի ընթացքը, արագությունը 
և այլն։
 Նման իրավիճակներից խուսափելու համար թռիչքները պետք է իրականացվեն տարածքի ամենաբարձր կետից հաշված նվազագույնը 900–1000 մ բարձրությունների վրա։
Ներզանգվածային  և  ճակատային  պրոցեսներով  պայմանավորված  կույտաանձրևային  ամպերը, 
որոնք  ունեն  հորդառատ  տեղումների  և  ամպրոպների  օջախներ,  կարող  են  հաճախ  ծածկել  ամբողջ 
օդային  երթուղին՝  թռիչքների  համար  ստեղծելով  ոչ  թռիչքային  եղանակներ։
  Ըստ  ավիացիոն  փաստաթղթերի՝ մտնել նման օջախներով ամպերի մեջ կտրականապես արգելվում է։
 Հայաստանի տարածքում հորդառատ տեղումներ և կայծակ–ամպրոպ դիտվում է գլխավորապես տարվա տաք ժամանակահատվածում։
  Կայծակ-ամպրոպի  երևույթով  օրերի  միջին  թիվը  կազմում  է  45-ից  մինչև  95  օր,  որոնց 
կրկնելիությունն առավել մեծ է 1800 մ և ավելի բարձր տարածքներում։
Հաշվի  առնելով  վերոհիշյալ  ուսումնասիրությունների  արդյունքները՝  թռչող  տեխնիկայի  անձնակազմը,  թռիչքի  օդերևութաբանական  անվտանգության  ապահովման  համար,  պարտավոր  է  մինչև 
թռիչքը (նույնիսկ օդերևութաբանական պարզ պայմանների դեպքում) մանրակրկիտ ուսումնասիրել ու 
վերլուծել  դիտվող  օդերևութաբանական  բոլոր  երևույթները,  դրանց  առաջացման  ու  զարգացման 
պատճառները,  հնարավոր  փոփոխությունները,  ծանոթանալ  եղանակի  ավիացիոն  կանխատեսումներին,  հաշվի  առնելով  տարածքի  ռելիեֆի  առանձնահատկությունները,  օդերևութաբանական  բարդ 
պայմանների ի հայտ գալու դեպքում դրանց շրջանցման հնարավոր ուղիները։
 Այս պահանջներն ապահովելու դեպքում միայն հնարավոր կլինի լեռնային շրջաններում ցածր բարձրությունների վրա իրականացնել անվտանգ թռիչքներ։
Գրականություն 
1.  Եփրեմյան  Մ.,  «Էրեբունի»  օդանավակայանի  ավիացիոն  օդերևութաբանական  պայմանների գնահատումը և ցածր ամպամածության գնահատումը, ԵՊՀ, աշխարհագրական գիտությունների թեկնածուի գիտական աստիճանի հայցման ատենախոսության սեղմագիր, Երևան, 2014, 26 էջ։
2.  Հայկական ՍՍՀ ֆիզիկական աշխարհագրություն, Երևան, 1971, 469 էջ։
3.  Սուրենյան Գ., ՀՀ եղանակակլիմայական պայմանները ձևավորող բարիկական դաշտերի սինօպտիկական 
վերլուծությունը, աշխարհագրական գիտությունների թեկնածուի գիտական աստիճանի հայցման ատենախոսության սեղմագիր, Երևան, 2010, 22 էջ։
Մամիկոն Եփրեմյան 
ԼԵՌՆԱՅԻՆ ՌԵԼԻԵՖԻ ԵՎ ՕԴԵՐԵՎՈՒԹԱԲԱՆԱԿԱՆ ՊԱՅՄԱՆՆԵՐԻ ԱԶԴԵՑՈՒԹՅԱՆ ԳՆԱՀԱՏՈՒՄԸ  
ՑԱԾՐ ԲԱՐՁՐՈՒԹՅՈՒՆՆԵՐՈՒՄ ԻՐԱԿԱՆԱՑՎՈՂ ԹՌԻՉՔՆԵՐԻ ՎՐԱ (ՀՀ ՕՐԻՆԱԿՈՎ) 
Բանալի բառեր՝ լեռնային ռելիեֆ, ցածր թռիչքներ, ցածր ամպամածություն, հորիզոնական սահմանափակ 
տեսանելիություն, ոչ թռիչքային եղանակներ, բարդ օդերևութաբանական պայմաններ, եղանակի  
նվազագույն, բարիկական համակարգ, մթնոլորտային ճակատ, սառցակալում, էլեկտրիզացիա, թռչող  
տեխնիկայի թափահարում, մառախուղ, կայծակ, շկվալ, քամու շեղում, լեռնահովտային քամի 
։
