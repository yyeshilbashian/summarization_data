ՀԱՅԿԱԿԱՆ ՀԵՌՈՒՍՏԱԵԹԵՐԻ ԼԵԶՈՒՆ ԵՎ ԴԵՌԱՀԱՍԻ ԱՐԺԵՀԱՄԱԿԱՐԳԸ 
Զանգվածային  հաղորդակցությունը  հասարակությունում  հիմնականում  տեղի  է  ունենում  լեզվի 
միջոցով։
 Սակայն լեզուն՝ որպես այդ հաղորդակցության հիմք, հատուկ հետազոտման առարկա է դարձել  հարաբերականորեն  վերջերս1։
  Ժամանակակից  մեդիահետազոտությունները  փաստում  են՝  զանգվածային  հաղորդակցությունը  հանրային  -  լեզվական  պրակտիկաների  սոցիալապես  նշանակալի 
ոլորտ է2։
 Աշխարհում այսօր լեզվի կիրառման ծավալի հիմնական մասը բաժին է ընկնում զանգվածային հաղորդակցությանը։
 Զանգվածային տեղեկատվության տեքստերը՝ մեդիատեքստերը, լեզվի ժամանակակից շրջանառման ամենատարածված ձևերից են, որոնց ընդհանուր ծավալը շատ անգամ գերազանցում  է  մարդկային  գործունեության  այլ  ոլորտներում  խոսքի  ընդհանուր  ծավալը։
  Հաշվի  առնելով 
մեդիալեզվի այս դերը՝ հոդվածում փորձ է արվում քննել ժամանակակից հայոց լեզվի հեռուստաշրջանառման առանձնահատկություններն ու դրանց արժեքային կողմը։
Մեդիատեքստերի ողջ բազմազանության մեջ իրենց կարևոր դերով առանձնանում են հեռուստատեքստերը3։
  Մասնավորապես,  ակնհայտ  է,  որ  հեռուստատեսությունն  ազդեցություն  է  ունենում  երեխայի  լեզվի  վրա՝  զարգացնելով  և  հարստացնելով  խոսքը  նոր  բառերով  և  լեզվական  կառույցներով։
Այս հանգամանքը, սակայն, դրական կողմից զատ կարող է խիստ բացասական հետևանքներ ունենալ՝ 
հաշվի  առնելով  հայկական  հեռուստաեթերից  հնչող  խոսքի  գրագիտության  աստիճանը։
  Այս  առումով 
կարևոր մի հանգամանք կարելի է նկատել տեղական և արտասահմանյան արտադրության հեռուստասերիալները համեմատելիս. արտասահմանյան հեռուստասերիալները թարգմանվում են հիմնականում 
գրական հայերենով, և սերիալներում հնչող գրական հայերենը խորթության, անբնականության տպավորություն  չի  թողնում։
  Պատկերն  այլ  է  տեղական  արտադրության  հեռուստասերիալների  դեպքում։
Ըստ  իրականացված  հետազոտության՝  «Շանթ»  հեռուստաընկերության  «Բանակում»  հեռուստասերիալը նախընտրողների շրջանում մոտ կրկնակի շատ են հեռուստադիտողները,  ովքեր գտնում են,  որ 
պետք է խոսել ըստ իրավիճակների, այլ ոչ մշտապես գրական հայերենով4։
 Ըստ իս՝ այս խնդրի մանրամասն քննությունը կարող է կարևոր բացահայտումներ անել՝ կապված ժամանակակից հայերենի կիրառության և, մասնավորապես, մեդիակիրառության հետ կապված։
Այսօրվա գլոբալացվող աշխարհում կարելի է մեդիատեքստերի որոշակի կլիշեացում-միօրինակացում  նկատել,  երբ,  ինչպես  վկայում  են  տեսաբանները,  կիրառվում  և  տարածվում  են  հեռարձակման 
որոշակի կայուն ոճեր։
 Մասնագետները խոսում են գլոբալ կլիշեավորվածության մասին5։
 Հեռուստասերիալները  ևս,  որպես  հեռուստաարտադրանք,  կարելի  է  դասել  մեդիատեքստերի  թվին  և  ուսումնասիրել նշված մոտեցման օգնությամբ։
Հայկական իրականություն սերիալները ներթափանցեցին 1990-ական թվականներին լատինամերիկյան միջավայրից։
 Դրանց պատկանելությունն օտար մշակույթին, դրանով իսկ որոշակի հեռավորությունը հայկական միջավայրից կարծես թույլ են տալիս թարգմանության միջոցով բավական միօրինակ 
լեզու  գտնել։
  Գրական  հայերենը,  փաստորեն,  հարմար  է  ներկայացվող  մշակութային  իրականությանն 
այդ հեռավորության առկայության պայմաններում։
 Պատկերն այլ է տեղական արտադրության հեռուստասերիալների  դեպքում։
  2003  թ.  ի  վեր  արտադրվող  տեղական  հեռուստասերիալները  բազմաթիվ 
առումներով  ընդօրինակում  են  լատինամերիկյան  հեռուստասերիալները։
  Սակայն  ըստ  լեզվամշակութաբանական ուսումնասիրության սկզբունքների՝ անխզելի կապ, օրգանական միասնություն և ամբողջականություն  կա  ազգային  լեզվի  և  մշակույթի  միջև։
  Իսկ  մեդիատեքստերը  հագեցած  են  մշակույթի 
տեսակետից  նշանակալի  տեղեկատվությամբ,  քանի  որ  դրանցում  ամրագրվում  և  արտացոլվում  են 
1 Տե՛ս Черных А., Мир современных медиа, Москва, 2007, էջ 79։
2 Տե՛ս Добросклонная Т., Медиалингвистика։
 системный подход к изучению языка СМИ, (հասանելի է 
http։
//www.ffl.msu.ru/research/publications/dobrosklonskaya/dobrosklonskaya-medialingvistika.pdf հղմամբ)։
3 Տե՛ս նույն տեղում։
4 Մանրամասն տե՛ս Մենեմշյան Ա., Սարգսյան Զ., Ստեփանյան Վ., 2014, էջ 19։
5 Տե՛ս Добросклонная Т.։
ազգային լեզուների և մշակույթների՝  ինչպես ընդհանուր, այնպես էլ առանձնահատուկ կողմերը։
 Հենց 
մեդիալեզվում  են  առաջին  հերթին  արտացոլվում  հասարակության  ներսում  տեղի  ունեցող  սոցիալգաղափարաբանական փոփոխությունները, ամրագրվում են նոր հասկացություններն ու կառույցները1։
Հետևաբար  հայկական  արտադրության  հեռուստասերիալները՝  հագեցած  փողոցային  ժարգոնով, 
գռեհկաբանությամբ,  պարզունակ  լեզվական  կառույցներով,  ժամանակակից  հայոց  լեզվի  և  դրանով 
իսկ  մշակույթի  մասին  մտահոգիչ  վկայություններ  են  պարունակում։
  Այն  իրականությունը,  որը  մեզ 
օտար չէ, որը շրջապատում է մեզ և բնական է մեզ համար, կարճ ասած՝ մեր իրականությունը, փոխանցելի չէ մեր գրական լեզվով։
Իհարկե,  այստեղ  դեր  ունի  և  այն  հանգամանքը,  որ,  ինչպես  նշում  են  լեզվաբանները,  բավական 
մեծ տարբերություններ կան հայոց լեզվի գրական և խոսակցական շերտերի միջև։
 Սակայն ևս մեկ անգամ պետք է շեշտել այն, որ ոչ հայկական հեռուստասերիալներ կրկնօրինակելիս որոշակիորեն հնարավոր  է  լինում  գտնել  գրական  խոսակցական  լեզու,  որ  անբնականության  տպավորություն  չի  թողնում, 
մինչդեռ հայկական արտադրության հեռուստասերիալներում հաճախ ենք հանդիպում ծայրահեղ գռեհիկ  լեզվի։
  Հետևաբար,  փողոցային  հայերենի  ընտրությունը  խոսում  է  նաև  գրական  հայերենի  հետ 
կապված  բովանդակությունների  խորթացման  մասին։
  Իսկ  դեռահասը,  որ  ծնողների  միջնորդությամբ 
դառնում է ոչ իր համար ստեղծված այս մեդիաարտադրանքի սպառող, լեզվի նման դրսևորումների յուրացման միջոցով յուրացնում է ոչ միայն անմաքուր, հաճախ փողոցային հայերեն, այլև համապատասխան կենսաձևեր, և որ ավելի վտանգավոր է, նրա համար օտարանում է գրական մայրենի լեզուն։
Ուստի, ինչպես նշվեց, էկրանից ներկայացված բովանդակությունները և լեզուն փոխկապակցված 
և փոխպայմանավորված են։
 Սա է պատճառը, որ հայաստանյան հեռուստատեսաբանները քննարկում 
են  անցանկալի  արժեքային  և  վարքային  ազդեցության  հարցեր՝  «շեշտադրելով  մերթ  նպատակային, 
մերթ  ոչ  պրոֆեսիոնալիզմից  բխող  «ինքնահոս»  գործոններ։
  Տեղական  արտադրության  սերիալները 
մտահոգում  են  աննպաստ  գաղափարներ,  բառապաշար  և  խոսելաոճ  տարածելու,  ներընտանեկան  ու 
միջանձնային հարաբերությունների վնասակար մոդելներ և հերոսների աղքատիկ կերպարներ մատուցելու, հանրությանը հանցավորին և արատավորին «ընտելացնելու» պատճառով»2։
Հատկապես մտահոգիչ է հումորային հաղորդումների և ֆիլմերի լեզուն. ծիծաղելիության հասնելու  համար  հեռուստաարտադրողներն  աշխատում  են  ոչ  միայն  զավեշտալի  իրավիճակներ  ստեղծել, 
այլև զավեշտալի լեզու։
 Իսկ որպես այդպիսին՝ կիրառվում են գրեթե բացառապես գռեհկաբանություններն ու փողոցային ժարգոնը։
 Հեռուստասերիալներում գրական հայերեն են խոսում հիմնականում ծիծաղելի  կերպարները.  ուստի,  գրական  խոսելը  ներկայացվում  է  իբրև  ծիծաղելիության  գործոն։
  Այս 
հանգամանքն  ուղղակիորեն  կարող  է  ազդել  դեռահասների  լեզվական  նախապատվությունների  վրա՝ 
ձևավորելով  զգուշավորություն  գրական  լեզվի  և  դրա  հետ  կապված  վարքային  առանձնահատկությունների նկատմամբ։
Մտահոգիչ են հեռուստահաղորդումների օտարալեզու վերնագրերը (օրինակ՝ «Ֆուլ հաուս» («Արմենիա»), «Քոմենթս» («Արմենիա»), «Արմ քոմեդի» («ATV»)), ինչպես նաև գովազդներում հաճախ հնչող 
օտար  բառերը  (օրինակ`  Իդեալ  համակարգի  արտադրանքը  գովազդող  հոլովակներից  մեկում  յուրաքանչյուր  նախադասության  կեսն  անգլերենով  է  ասվում)։
  Դրանցով  սրախոսությունը,  զվարճալիքը, 
հարմարավետությունը,  ժամանակակից  լինելը  կապվում  են  օտար  լեզվի,  հետևաբար  նաև  օտար 
մշակույթի  հետ՝  ենթատեքստում  վերարտադրելով  և  ձևավորելով  այն  պատկերացումը,  որ  նշված 
որակները  հայկական  չեն։
  Ոչ  ակնհայտ,  հաճախ  անգիտակցաբար  կատարվող  այս  քայլերը  որոշակի 
արժեքային մթնոլորտ  են ստեղծում, որը չի կարող բացասաբար չազդել դեռահասների ազգային ինքնագիտակցության վրա։
Ըստ  իս՝  խնդիրն  այստեղ  ավելի  խորքային  է,  քան  կարող  է  թվալ  առաջին  հայացքից։
  Դպրոցում 
ձեռք  բերելով  ազգային-հայրենասիրական  հաճախ  պաթետիկ  պատկերացումներ՝  դեռահասը  միանգամայն այլ շեշտադրմամբ տեղեկություն է ստանում հեռուստաեթերից։
 Նկատելի խզում է առաջանում 
դպրոցում  և  կրթվելու  ոչ  ֆորմալ  միջավայրերում  ձեռք  բերած  գիտելիքների  և  տպավորությունների 
միջև։
  Արդյունքում  առավելությունը  հաճախ  տրվում  է  երկրորդին՝  համապատասխան  արժեքային 
կողմնորոշումներ  յուրացնելուն  զուգահեռ  կասկածի  տակ  դնելով  ֆորմալ  կրթության  փոխանցած 
տեղեկությունը։
Այս  միտումները  կարող  են  բավական  խորքային  վտանգների  մասին  վկայել.  վտանգների,  որոնք 
առաջին  հայացքից  տեսանելի  չեն։
  Այսպես՝  ըստ  մշակութաբան  Հ.  Բայադյանի՝  «Ներկա  հասարակական համերաշխության սկզբունքի խորքում, եթե նույնիսկ այդպիսի սկզբունք երբեք բացահայտ ձևով 
1 Տե՛ս Добросклонная Т.։
2 Տե՛ս Գալստյան Դ., Մանուսյան Ս., Ժամկոչյան Ա., Հեռուստատեսության բովանդակությունը. ծրագրային ուղղվածությունները 
և բովանդակության ձևավորման գործոնները, 2013, (հասանելի է 
http։
//www.noravank.am/arm/articles/detail.php?ELEMENT_ID=7147&sphrase_id=48770 հղմամբ)։
չի ձևակերպվել, կարելի է տեսնել գրական արևելահայերենի և նրա հետ սերտորեն առնչված արժեքների,  հաստատությունների  և  այլնի  հասարակական  իրավասության  առկախումը,  եթե  ոչ՝  մերժումը, 
դրանց խորհրդանշանային ուժի անտեսումը»1։
Այս  մտավախությունը  հաստատվում  է  մեդիայի  տեսության  բազմաթիվ  կարևոր  վկայություններով, ըստ որոնց՝ զանգվածային հաղորդակցության տեքստերն ավելի ու ավելի հաճախ են հիմք ծառայում լեզվի ժամանակակից վիճակի քննարկման համար։
 Պատկերավոր կերպով ասած՝ եթե գեղարվեստական  գրականության  լեզուն  իրականության  արտացոլման  «գեղանկարչական»  եղանակ  է,  ապա 
զանգվածային  տեղեկատվության  լեզուն,  որ  ակնթարթորեն  դրոշմում  է  ցանկացած  իրադարձություն, 
ցանկացած  տեղաշարժ  կյանքում,  ավելի  շուտ  լուսանկարչական  եղանակ  է2։
  Կամ  ըստ  մեկ  այլ  բնութագրման՝  «Ունենալով  մեծ  հեղինակություն  և  տարածման  ամենաժամանակակից  միջոցները՝  ԶԼՄների լեզուն տեղեկատվական հասարակության մեջ կատարում է ազգային լեզվի յուրատեսակ մոդելի 
դեր։
  Այն  մեծ  չափով  ձևավորում  է  գրականության  նորմեր,  լեզվական  ճաշակներ  և  նախընտրություններ,  ազդեցություն  է  ունենում  քաղաքականության,  գաղափարաբանության,  արվեստի  և  գրականության ընկալման վրա»3։
Այսպիսով, խիստ մտահոգիչ է հեռուստաեթերում հնչող հայերենը. մտահոգիչ է, մի կողմից, որպես 
հասարակական  վերաբերմունքի  դրսևորում  սեփական  լեզվի  նկատմամբ,  մյուս  կողմից՝  որպես  նման 
վերաբերմունքի ամրագրում և զանգվածայնացում։
 Հեռուստաէկրանից հնչող լեզուն դեռահասներին ոչ 
միայն աղավաղված լեզու, այլև դրա հետ կապված արժեքների աղավաղված պատկեր է փոխանցում։
Աիդա Անաստասյան 
ՀԱՅԿԱԿԱՆ ՀԵՌՈՒՍՏԱԵԹԵՐԻ ԼԵԶՈՒՆ ԵՎ ԴԵՌԱՀԱՍԻ ԱՐԺԵՀԱՄԱԿԱՐԳԸ 
Բանալի բառեր՝ լեզու, հաղորդակցություն, մեդիատեքստ, հեռուստատեքստ, 
զանգվածային տեղեկատվություն, գլոբալ կլիշեավորվածություն 
։
