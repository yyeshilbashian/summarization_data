«ՄԱՅՐ» ԵՎ «ՏԱՏ» ՀԱՍԿԱՑՈՒՅԹՆԵՐԸ ՖԵԹՀԻՅԵ ՉԵԹԻՆԻ  
«ՄԵԾ ՄԱՅՐՍ» ՍՏԵՂԾԱԳՈՐԾՈՒԹՅՈՒՆՈՒՄ 
Ազգակցական  կապեր  արտահայտող  բառերը  բազային  հասկացույթների  հիմնական  բաղադրիչներն  են,  որոնք  կայուն  են  և  խոսքային  միջավայրում  աչքի  են  ընկնում  կապակցելիության  բազմազանությամբ։
Սույն հոդվածում ուսումնասիրել ենք մայր և տատ բառերի կապակցելիության հնարավորությունները,  բառային-իմաստաբանական  առանձնահատկությունները  Ֆեթհիյե  Չեթինի  «Մեծ  մայրս»  ստեղծագործությունում՝ պարզելով ցեղասպանություն ապրած ժողովրդի լեզվամտածողության առանձնահատկությունները,  որը  լեզվաբանական  հարաբերականության  տեսության  առանցքային  խնդիրներին 
է առնչվում։
Գ. Բրուտյանը «Փիլիսոփայություն և լեզու» աշխատությունում նշում է, որ ոչ թե լեզվի հատկանիշները,  լեզվական  մոդելներն  են  ինքնին  որոշում  մարդկանց  վարքը,  այլ  լեզվական  այդ  միավորներն  ու 
մոդելները  գործածողներն  են  գիտակցաբար  նրանց  միջոցով  ազդում  ուրիշների  վարքի  վրա,  կառավարում այդ վարքը1։
Ստուգաբանորեն  մայր  բառը  բնիկ  հայերեն  բառ  է,  որը  գալիս  է  հնդեվրոպական  նախալեզվի 
mātē'r ձևից, համապատասխանում է սանսկրիտի mātar, պարսկերեն mādar, լատիներեն māter ձևերին։
Սրանով բաղադրվել են մայրիկ, մայրաբար, մայրականություն, մորեղբայր, մայրաքաղաք, աստվածամայր,  գորովամայր,  մանկամայր,  մատաղամայր,  կնքամայր,  կուսամայր,  ոսկեմայր,  կոչամայր,  մայրագութ,  մայրախնամ,  մայրագյուղ,  մայրագիր,  մայրագորով,  մայրածառ,  մայրածին,  մայրասիրտ,  մայրասեր և  այլ  բառեր2։
  Իմաստաբանական  տեսանկյունից՝  բազմիմաստ  բառ  է՝  1.  Ծնող  կինը  զավակների 
համար։
 2. Զավակ ունեցած կամ ունեցող կին։
 3. Ձագ բերած կենդանի։
 4. Պարսի միակ էգ մեղուն, որը 
ձու է ածում։
 5. Որևէ բան առաջացնող։
 6. Ուրիշների նկատմամբ հոգ տանող, խնամող կին։
 7. Գլխավոր, հիմնական։
 8. Հայրենի, հայրենական։
 9. Հայրենիք։
 10. Ընդհանուր և այլն3։
Ստուգաբանորեն  տատ  բառը  բնաձայն  բառ  է,  որը  հատուկ  է  և՛  հնդեվրոպական,  և՛  ոչ  հնդեվրոպական  լեզվախմբերին։
  Համապատասխանում  է  սանսկրիտի  tatá,  ալբաներեն  tat,  սերբերեն  tata 
ձևերին։
 Սրանից առաջացել են տատա (մեծ  մայրիկ,  մամիկ), տատի, տատիկ բառերը, որոնք առավելապես  բնորոշ  են  մանկական  լեզվին,  տատե  (հորեղբոր  կին),  տատմեր  (մանկաբարձուհի)  բառերը։
Բազմիմաստ բառ է՝ 1. Հոր կամ մոր մայրը, մեծ մայրը։
 2. Պառավ կին, ծեր կին։
 3. Տատմեր, մանկաբարձուհի4։
Ֆեթհիյե Չեթինի «Մեծ մայրս» ստեղծագործությունում մայր և տատ հասկացույթների լեզվամշակութային վերլուծությունը վերհանում է ցեղասպանությունից մազապուրծ փրկված ժողովրդի զավակի 
խոսքային առանձնահատկություններ, որոնք հանդես են գալիս որոշակի նրբերանգներով5։
Մայր բառը խոսքի մեջ հանդես է գալիս կապակցման լայն հնարավորություններով.  
1. կապակցվում է անձնանիշ բայ-ստորոգյալին/ստորոգելիին՝ ձեռք բերելով յուրահատուկ, ազգային  հատկանիշներ՝  «Մեծ  մայրս  վախճանվեց»,  «Մայրս  քսանչորս  տարեկանում  այրի  մնաց»,  «Մայրս 
մտադի՞ր  էր  ամուսնանալ»,  «Հորս  մահից  հետո  մայրս  և  մենք  պապիկենցս  տուն  տեղափոխվեցինք», 
«Այդ  գիշեր  էլ  մնացել  էինք  պապիկենցս  տանը.  մայրս,  ես,  քույրս  և  եղբայրս»,  «Մայրս  Իսկուհին  էր»։
«Մայրս  և  Զեհրա  մորաքույրս  աստիճաններով  իրենց  գրեթե  ցած  գցեցին»։
  «Մայրս  փորձում  էր  ինձ 
ստիպողաբար  կերակրել»  նախադասության  մեջ  անմասնատունակ  արժեքով  է  հանդես  եկել  «ձևի 
պարագա  +  ստորոգելի»  կապակցությունը՝  ստիպողաբար  կերակրել,  որում  նկատվում  է  հայ  մոր 
մշտարթուն հսկողությունը զավակի նկատմամբ։
 Բերենք այլ օրինակներ՝ «Տարին երկու անգամ մայրս 
իր  սնդուկը  դատարկում  էր»,  «Մայրս,  որ  հոգու  խորքում  շատ  էր  ուզում  դա  անել,  հագնում  էր 
1 Տե՛ս Բրուտյան Գ., Փիլիսոփայություն և լեզու, Երևան, 1972, էջ 100։
2 Տե՛ս Աճառյան Հ., Հայերեն արմատական բառարան, Երևան, 1926։
3 Տե՛ս Աղայան Է., Արդի հայերենի բացատրական բառարան, Երևան, 1976։
4 Տե՛ս Աճառյան Հ., Հայերեն արմատական բառարան, Երևան, 1926։
5 Տե՛ս Չեթինե Ֆ., Մեծ մայրս, Երևան, 2013 (հետայսու բնագրային բոլոր մեջբերումները կկատարվեն սույն աղբյուրից)։
մատինեն,  հայելուն  նայելով,  մազերը  խոզանակով  հարդարում,  երբեմն  էլ  արտասահմանյան 
կինոնկարների  արտիստուհիների  պես  մազերը  ծոծրակին  գցում»,  «Դրանք  պատճառ  էին  դառնում, 
որպեսզի մայրս մի քիչ ավելի քայլերն արագացներ», «Հայրս, մայրս, որ անհամբեր ինձ էին սպասում, 
իմ փոխարեն քեռուդ տեսնելով, հուսախաբ են եղել», «Մայրս էլ քեռուս նման երիտասարդ համարվող 
մի տարիքում՝ հիսունինը տարեկանում, մեզնից հեռացավ»։
Մայր  հասկացույթին  կապակցված  բայ-ստորոգյալները  կարող  են  արտահայտել  մի  շարք 
հանգամանքներ. 
ա.  հայ  կնոջ  ակնածանքը  տան  գլխավորի  նկատմամբ  -  «Մայրս,  պապիցս  բացի,  բոլորի  մոտ 
ծխում էր», 
բ.  1915  թ.  տեղահանման փաստը  -  «Մայրս  կարող  էր  մեզ  թողնել  ու  գնալ»,  «Տեղահանվողների 
մեջ են եղել Հերանուշը, նրա մայրն ու երկու եղբայրները», 
գ.  ցեղասպանության  տարիների  հիշողություններ  -  «Մայրեր,  տատիկներ,  երեխաներ,  իրար 
կպած,  դողացել  են»,  «Մայրս,  մորաքույրներս,  եղբայրս,  քույրս,  բոլորս  շատ  էինք  սիրում  երգել»,  «Իմ 
մայրը,  հայրը,  եղբայրն  Ամերիկայում  են»։
  Ինչպես  նկատում  ենք,  ցեղասպանության  ենթարկված 
ժողովրդի գաղթի արդյունքն է երևան գալիս, 
դ. ցեղասպանության սարսափն ապրած ժողովրդի ապրելու ձգտումը - «Մայրս չէր ուզում աքսորի 
ճամփին ետևի շարքերն ընկնեինք»,  
ե.  սեփական  արմատները  հարկադրված  մոռանալը,  բայց  հիշողությունից  երբեք  չջնջելը  -  «Նրա 
մայրն էլ էր կրոնափոխ հայ», «Պարզ դարձավ, որ մեր մայրը հայ է»։
Մայր հասկացույթին վերագրվող բայ-ստորոգյալները հիմնականում արտահայտվել են վաղակատար ներկա և անկատար անցյալ եղանակաժամանակային ձևերով, որոնցից առաջինն արտահայտում 
է ներկա ժամանակակետից առաջ կատարված, ավարտված գործողություն, երկրորդը՝ անցյալ ժամանակակետում  ընթացքի  մեջ  գտնվող  գործողություն1։
  Բացառություն  է  «Մայրս  էլ  պարել  շատ  է 
սիրել…սակայն այդ դեպքերից հետո ոչ մի անգամ այլևս չպարեց» նախադասությունը, որտեղ բայ-ստորոգյալը կիրառվել է անցյալ ժամանակով՝ վաղակատար ներկայի իմաստով. Ցեղասպանությունն ապրած ժողովրդի լեզվամտածողությունը, վարքագիծը լիովին է փոխվել։
Մայր հասկացույթը գործածվել է նաև փոխակերպված ենթակայի գործառույթով՝ լրացնելով բղավել  բային,  ինչպես՝  «Ճաշի  ժամն  ավարտվում  էր  մորս  բղավելով,  փնթփնթալով,  ձեռքը  հողաթափին 
գցելով»։
Տատ բառի կապակցելիությունը բայ-ստորոգյալին/ստորոգելիին նույնպես բնութագրվում է յուրահատուկ,  ազգային  հատկանիշներով.  «Տատս  սկզբից  հարցերից  խուսափում  էր»,  «Տատս  աչքերի 
խնդիր ուներ», «Տատս շատ պայծառ հիշողություն ուներ», «Իր տատը մի օր նրան քնեցնելիս «Փիզեզ 
քույրիկը»  պատմեց»,  «Տատս  իր  թոռան  երեխաներին  դաս  էր  սովորեցնում»,  «Տատս  նրանց  թույլ 
տված սխալներն էր ուղղում», «Տատս արդեն շատ էր ծերացել», «Իսկ տատս գլուխն օրորում էր՝ ասելով.  «Լակոտների  ծաղրի  առարկան  դարձանք»,  «Տատս  շատ  լուրջ  էր»,  «Տատս  դագաղում  է  դրված», 
«Տատս կարող էր այդ աստիճան անշարժ ու անօգնական պառկած լինել դագաղում»։
Տատ հասկացույթին վերագրվող ստորոգյալներն արտահայտում են հետևյալ հանգամանքները.  
ա.  տատի  զայրանալու  և  ամուսնուն  ուղղված  որոշակի  դիմելաձևի  սերտ  կապը,  որում  վիրավորելու, նախատելու նկրտումներ են զգացվում. պապ հասկացույթը բնութագրվում է երրորդ՝ հարազատ 
միջավայրի չափմամբ2, ինչպես՝ «Երբ տատս զայրանում էր պապիս վրա, ահա այսպես էր դիմում. «Այ 
մուսուլման»։
  Այստեղ  նկատվում  է՝  թուրքերին  բնորոշող  մուսուլման  բառն  օգտագործվում  է  որպես 
պարսավանք. այսպիսի կոչականները բազմիցս կրկնվում են ստեղծագործությունում, ինչպես՝ «Տատս 
ասում էր՝ այ մուսուլման»,  
բ.  եղեռնի  արհավիրքը  -  «Տասնապետ  Հուսեյնի  մահից  հետո  տատս  էլ  ավելի  ծանր  օրեր  էր 
ապրել», 
գ. ազգային խտրականության ընդգծված տարրեր, որոնք մեծապես դրսևորվել են թուրք իրականության  մեջ  -  «Տատդ  այդ  խոսքից  («հավատափոխի  ետգցածներ»-հավելումը  մեր  կողմից  է)  սաստիկ 
բարկանում էր»,  
դ.  հայ  տատիկներին,  բնորոշ  մաքրասիրությունը,  հանդուրժողականությունը,  համբերությունը, 
մեծ  սերը  թոռնիկների  նկատմամբ  -  «Տատս,  որը  շատ  էր  սիրում  հյուրասիրել,  զբոսնել,  ուտել,  կերակրել, մերժում էր այն տների հրավերը, որոնք մաքրությամբ աչքի չէին ընկնում», «Տատս մշտապես մեր 
պահապան հրեշտակն էր», «Տատս ծով համբերությամբ պատրաստում էր ուզածս միակ ուտելիքը»,  
1 Տե՛ս Աբրահամյան Ս., Ժամանակակից հայերենի քերականություն, Երևան, 1975, էջ 158-159։
2 Տե՛ս Սանթոյան Մ., Էպիկական կերպարի ստեղծման չափումները, Վանաձոր, 1994, էջ 40։
ե. հայ տներում տատիկների զգոնությունը - «Պապս և տատս աղոթասեր, ջերմեռանդ, կրոնասեր 
մարդիկ  էին»,  «Սակայն  տատս  կրոնական  մոլեռանդությանը  և  անտրամաբանականությանը  չէր 
տրվում»,  
զ. տատ հասկացույթին վերագրվող մաքրասիրությունն ու բարեսրտությունը՝ որպես հայ իրականության  անբաժան  մաս  -  «Տատս  ձվով,  սև  սոնիճով,  մեղրով  մեր  սիրած  չորեքը  պատրաստում  էր», 
«Տատս մաքրությունը շատ էր սիրում», «Տատս, թեկուզ մինչև առավոտ անքուն մնար, կարիք ունեցողներին օգնության էր հասնում»,  
է. եղեռնից փախած հայի լեզվական մշակույթը - «Տատիկս թյուրքյու էր երգում»։
Տատ  հասկացույթը,  առաջին  աստիճանում  բնութագրվելով  իրեն  վերագրվող  բայ-ստորոգյալներով,  երկրորդ  աստիճանում  բնութագրվում  է  հարազատ  միջավայրի  չափմամբ1, ինչպես՝  «Մայրս,  բնորոշելու համար տատիս արագաշարժությունն ու աշխատասիրությունը, նրան «փոթորիկ խոջա» մականունն էր կպցրել»։
 «Մեծ մայրս այդ խաղերի մեջ վտասնմեկով»-ը շատ էր սիրում», «Սովածության պահերին  մեծ  մայրս  մի  կողմից  աշխատում  էր  պապիս  կշտացնել»  արտահայտություններում  մեծ  մայրս 
բառակապակցությունը հանդես է գալիս տատ իմաստով, որը հայ իրականությանը բնորոշ իրողություն 
է։
Տատ  բառը  հանդես  է  գալիս  նաև  իբրև  ստորոգելի՝  բնութագրիչ.  «Այդ  կինը  տատս  էր»,  «Սեհեր 
մորաքույրը մեր տատիկն էլ էր»։
Մայր  և  տատ  հասկացույթները  «Մեծ  մայրս»  երկում  բնութագրվում  են  նաև  որոշչառությամբ, 
ինչպես  «Նա  պահպանողական  և  ճնշիչ  գյուղաքաղաքի  մթնոլորտում  «այրի  կին»  մորս  խրախուսում 
էր» նախադասության մեջ մայր-ը բնութագրվել է այրի կին որոշչով։
2. Մայր և տատ բառերը, խոսքում գործածվելով երկրորդական անդամների գործառույթով, հանդես են գալիս իբրև. 
ա. հատկացուցիչ՝ պատկանելության և վերաբերության իմաստով, ինչպես՝ «Իրար ետևից ծնված 
երեք  երեխաներից  գլուխ  հանել  աշխատող  մորս  անհանդուրժողականությանը  հակառակ՝  Զեհրա  հորաքրոջս, պապիս ու տատիս մեղմությունը, համբերատարությունն էլ իմ աչքին այս տունը հրապուրիչ 
էին  դարձնում»,  «Հորս  և  մորս  ամուսնական  կյանքը  հազիվ  յոթ  տարի  տևեց»,  «Կատարյանենց  Հովհաննեսն  իրենց  հարևան  Արզումանյանների  ավագ  դստերը՝  Իսկուհուն,  որ  իր  մոր  անվանակիցն  էր, 
շատ  է  հավանել»,  «Մորս,  մորաքույրներիս  ձայները  բավական  լավն  էին»,  «Տատս  փակում  էր  մորս 
ճամփան», «Մորս գրանցման փաստաթղթերում գրված է եղել «մուհթեդի». մուհթեդի բառի կիրառությունը  խոսքային  այսպիսի  միջավայրում  հիմնավորում  է  հայերի  բռնի  հավատափոխության  փաստը։
«Մորս  «Փոթորիկ  խոջա»  անվանմանը  համապատասխան  ցատկով  տեղից  վեր  էր  կենում»,  «Մորս 
մահը  տատիցս  թաքցրեցինք»,  «Տատիս  մոր  և  հոր  գերեզմաններն  այցելելու  համար  Նյու-Ջերսի  գնացինք»։
 «Մոր փեշին կպած Հերանուշը մի կողմից վախեցել է» նախադասության մեջ մայր հասկացույթը 
հանդես է եկել դարձվածային միավորի կազմում։
Մայր  հասկացույթը,  որպես  կանոն,  վերացական  հասկացությունների  կրողն  է,  բացառությամբ 
«Այստեղ ավելի շատ մորս օժիտի պարագաներն էին» նախադասության։
Նույն կապակցելիությամբ հանդես է գալիս նաև տատ բառը. «Տատիս ու պապիս տնազն անելով՝ 
զվարճալի ու սրամիտ ձևով ներկայացնում էր այդ վեճերը», «Մենք էլ տատիս համբերության բաժակը 
լցրել ենք», «Տատիս մեկնաբանությունը կարճ էր ու հստակ», «Տատիս մաքրասիրությունն ասելիք էր», 
«Ամեն մեկը տատիս հարեհասության մասին պատմելու մի բան ուներ», «Թող գնա պապի, տատի ձեռքերը համբուրի», «Տատիս ընտանիքը գտնելուց ավելի շատ ուզում էր իրականությունն իմանալ»։
 «Դա 
մեծ տատիկի հեքիաթն է», «Տատիս վիրավորանքը դեռ չէր անցել», «Տատիս մահից մի քանի ամիս էր 
անցել», «Տատիս մահից հետո, մի օր, կրկին Հասանի խանութ հանդիպեցի»։
Այս  շարքում  էլ  իրանիշ  հատկացյալի  գործառույթով  կիրառվել  է  մետաքսե  ասեղնագործ,  ժանեկազարդ  գլխաշորն  արտահայտությունը՝  իբրև  աղջկական  ժամանակների  օժիտից  մնացած  մասունք. 
«Տատիս  մետաքսե  ասեղնագործ,  ժանեկազարդ  գլխաշորը  և  իր  ձեռքերով  գործած  բաղնիքի  ճիլոպը 
տվեցի Մարգե մորաքրոջը»։
Սեռական հոլովով արտահայտված տատ բառը զուգահեռաբար արտահայտում է նաև գործողություն կատարողի իմաստ, որը քերականության մեջ կոչվում է փոխակերպված ենթակա, ինչպես՝ «Տեսնելով տատիս ծափ տալը, այս անգամ չսպասեց որևէ մեկի խնդրանքին», «Տատիս պատմածներից հետո  տակնուվրա  եղած  հոգով  մտածում  էի,  թե  ինչպես  կարող  եմ  գտնել  Ամերիկայի  նրա  հարազատներին»։
  Քերականական  այս  իմաստը  շարունակվում  է  նաև  «Տատիս  կերակուրներն  էլ  էին  շատ 
հայտնի»,  «Տատիս  իչլի  քյոֆթեն,  քաբուրգա  դոլման,  մադեն  քյոֆթեն,  հլորիկ  էշքին,  էշքիլի  դոլման, 
քիբե  մումբարն  ու  քիբե  քուդուրը,  դոլաման,  մեֆթունեն  շատ  հաջող  էին  ստացվում»  նախադասություններում, որտեղ զեղչված է պատրաստած բայը։
1 Սանթոյան Մ., էջ 40։
Տատ հասկացույթը հատկապես բնորոշվում էր հայրական որոշչով, որը բնորոշում է արևմտահայերի ազգային գծերից մեկը. արևելահայերս ավելի հաճախ կիրառում ենք մայրական որոշիչը. «Հայրական տատի ասածները ճիշտ դուրս եկան», «Հայրական տատը մյուսներին ասել է», «Հայրական տատը 
շարունակել է» և այլն։
 «Մեծ մայրս» երկում մայրական տատ բառակապակցությունը կիրառվել է «Հերանուշի մայրական տատը, որ ասել է «բոլորս մեռնելու ենք», և հորաքույրն այդ մահի ճամփին չեն կարողացել ողջ մնալ» նախադասության մեջ։
բ.  Բացահայտիչ՝  իբրև  բացահայտյալի  բուն  բովանդակությունը  բացահայտող  միավոր,  ինչպես՝ 
«Իսկուհու մայրը՝ Թագուհին, գյուղի բուժակն է եղել», «Ընտանիքի ներսում կոչել են մորը՝ Իսկուհուն»։
«Հերանուշի  մայրը՝  Իսկուհին  էլ,  ով  սկեսրոջ  պատմած  աքսորի  պատուհասն  ապրել  է  ինը  տարեկանում, մանկության փորձից ելնելով, պետք է որ կանխատեսած լիներ», «Մնացածները՝ տատիկները, 
թոռները, աղջիկները, հարսները, զոհվել էին»։
գ. Խնդիր՝ իբրև գործողությանն անմիջականորեն կամ միջնորդավորված կերպով կապված անձ։
Այսպես՝  մայր  բառն  ուղիղ  խնդրի՝  գործողությունն  անմիջականորեն  իր  վրա  կրելու  գործառույթով  է 
հանդես  եկել  «Ձայնս  գցեցի,  թե  մորս  եմ  ուզում»,  «Ոստիկանը  մորն  ու  ավագ  քրոջը  սպանելու  է», 
«Նախ Զեհրա մորաքույրս, ապա Սաբահաթ մորաքույրս իրենց մորը գրկելով՝ լացեցին», հաղորդակցման  խնդրի  գործառույթով՝  «Մորս  խնդրում  էինք,  որ  մատինեն  հագնի»,  «Մորս՝  եթե  նա  ծխում  էր, 
ծխախոտը  հանգցնելու  և  հետքերը  կորցնելու  ժամանակ  էր  տալիս»,  «Բոլոր  հրավիրյալների  ներկայությամբ  են  իրենց  մորը  հայտնել»,  «Ավելի  ուշ  մորս  հետ  խոսեցի»,  հանգման  խնդրի  գործառույթով՝ 
«Ինչ-որ մարդիկ սիրահարվել էին մորս», «Չէր բավարարվում տնային գործերում մորն օգնելով», վերաբերության  խնդրի  գործառույթով՝  «Մորս  մասին  ընդհանրապես  չմտածեց»,  անջատման  խնդրի  գործառույթով՝  «Հերանուշի՝  մորից  խլվելու  պահը»  նախադասություններում.  վերջինս  բնութագրական  է 
ցեղասպանությանը։
Տատ  բառը  ևս  հանդես  է  գալիս  խնդրի  գործառույթով՝  իբրև  գործողությանն  անմիջականորեն 
կամ միջնորդավորված կերպով կապված անձ. տատ բառն ուղիղ խնդրի՝ գործողությունն անմիջականորեն  իր  վրա  կրելու  գործառույթով  է  հանդես  եկել  «Հիվանդանոցի  դիարանից  տատիս  առել  տարել 
էին  գերեզմանատան  մեջ  գտնվող  գուսուլհանե»,  «Պապս  այդ  պատճառով  տատիս  բնութագրում  էր 
այսպիսի  դարձվածքով՝  ծնվողին  օրորոց,  մեռնողին  դագաղ»,  «Հիացմունքը  համեմում  էր  հեգնալից 
ծաղրով ու տատիս կոչում. «Սեհեր չավուշ», որտեղ կարևորվում է միջավայրի կողմից չավուշ մակդրի 
վերագրումը տատ բառին։
 «Այստեղ տատիս լողացնելու և պատանք էին հագցնելու», «Ահա միայն ըստ 
այդ  փաստաթղթերի  մորաքրոջ  երեխաներ  հանդիսացող  պապիս  և  տատիս,  մեկին  տասնհհինգ,  մյուսին  տասնվեց  տարեկանում  ամուսնացրել  են»,  «Աղախին  բառը  տատիս  շատ  խորն  էր  վիրավորել», 
հանգման խնդրի գործառույթով՝ «Տղամարդիկ կարողացան հրաժեշտ տալ տատիս», «Հանդանը ջուրը 
լցնելուց հետո փարվեց տատիկին», «Թաղում բոլորը տատիս շատ էին հարգում», «Այս խնդրի լուծումն 
ուղիղ  տատիս  վրա  էր  ընկնում»,  բացառության  խնդրի  գործառույթով՝  «Ծոմից  դուրս  գալուց  առաջ 
տատիցս  բացի  պապիս  ոչ  ոք  չէր  համարձակվում  մոտենալ»,  վերաբերության  խնդրի  գործառույթով՝ 
«Երախտագիտության  այնպիսի  խոր  զգացում  ունեցա  տատիս  նկատմամբ»,  համեմատության  խնդրի 
գործառույթով՝ «Իմ սկեսուրն էլ էր քո տատիկի պես» նախադասություններում։
 Հետ կապով խնդիրները  հանդես  են  գալիս  հաղորդակցման  խնդրի  գործառույթով.  «Տատիս  հետ  այլևս  երբեք  չխոսեցինք», 
«Տատիս  հետ  կրկին  զրուցելու  հնարավորություն  գտնելու  համար  ժամանակ  պահանջվեց»,  միասնության  խնդրի  գործառույթով.  «Երբ  տատիս  հետ  մենակ  էինք  մնում,  հոգու  հետ  խաղում  էի»,  «Տատիս 
հետ չկարողացա տանը մենակ մնալ», «Տատիս հետ սենյակում փակվելով՝ զրուցում էին»։
դ.  Մայր  և  տատ  հասկացույթները  կոչականի  գործառույթով  հանդես  են  գալիս  հատկապես  ուղղակի խոսքերում՝ հարակցմամբ կապակցվելով նախադասության այլ անդամներին. «Մայրի՛կ, տես՝ ո՞վ 
է եկել», «Փիզեզ քույրիկն ի՞նչ է, տատի՛կ», «Տատի՛կ, դե մեզ համար Փիզեզ քույրիկը պատմի՛ր», «Փիզեզ  քույրիկը  պատմիր  ինձ,  սիրելի՛  տատիկ»,  «Սուտը  մեղք  չէ՞,  տատի՛կ»,  «Համբուրում  էի  և  ասում. 
«Տատի՛կ»,  «Ի՞նչ  ես  ասում,  տատի՛կ»,  «Լա՛վ,  տատիկ,  ինչո՞ւ  ես  գնացել  Ամերիկա»,  «Տատիկ,  սուրճ 
կխմե՞ս», «Ինչո՞ւ դու չգնացիր, տատի՛կ» և այլն։
Փաստորեն, մայր և տատ հասկացույթներին վերագրվող միավորներն արտահայտում են մի շարք 
հանգամանքներ, որոնք անմիջականորեն առնչվում են ցեղասպանությանը։
Կարինե Դիլոյան 
«ՄԱՅՐ» ԵՎ «ՏԱՏ» ՀԱՍԿԱՑՈՒՅԹՆԵՐԸ ՖԵԹՀԻՅԵ ՉԵԹԻՆԻ  
«ՄԵԾ ՄԱՅՐՍ» ՍՏԵՂԾԱԳՈՐԾՈՒԹՅՈՒՆՈՒՄ 
Բանալի բառեր՝ հասկացույթ, մայր, տատ, լեզվամշակութային, բառային-իմաստաբանական,  
ցեղասպանություն, կապակցելիություն 
։
