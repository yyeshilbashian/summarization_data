ՀՀ ԶԲՈՍԱՇՐՋՈՒԹՅԱՆ ԻՐԱՎԱԿԱՆ ԿԱՐԳԱՎՈՐՈՒՄԸ  
ԿԱՅՈՒՆ ԶԱՐԳԱՑՄԱՆ ՀԱՅԵՑԱԿԱՐԳԻ ՏԵՍԱՆԿՅՈՒՆԻՑ 
Զբոսաշրջությունը  համաշխարհային  տնտեսության  ոչ  արտադրական  ոլորտի  ճյուղերից  ամենից 
դինամիկ  զարգացող  և  մեծ  տարածականություն  ընդգրկողն  է։
  Այն  զարգացնելու  լավագույն  տարբերակը զարգացման կայունությունն ապահովելն է, որը հնարավոր է իրագործել առաջին հերթին պետական  քաղաքականության  միջոցով։
  Կայուն  զարգացումն  ապահովում  է  ներկա  սերունդների  պահանջների  բավարարումը՝  միաժամանակ  չվտանգելով  ապագա  սերունդների  պահանջների  բավարարման 
հնարավորությունները և ուղեկցվում է հասարակական կյանքի տնտեսական, սոցիալական, բնապահպանական բաղադրիչների ներդաշնակ զարգացմամբ։
ՀՀ զբոսաշրջության իրավական կարգավորումների վերաբերյալ համալիր ուսումնասիրություններ 
և վերլուծություններ կատարված չեն․ կայուն զարգացման հայեցակարգի տեսանկյունից գնահատված 
չեն  ՀՀ  զբոսաշրջության  ոլորտը  կարգավորող  իրավական  ակտերը։
  Հետևաբար,  արդիական  է  նման 
թեմայի ուսումնասիրումը գիտական շրջանակներում։
Աշխատանքի նպատակն է՝ ուսումնասիրել ՀՀ զբոսաշրջության ոլորտին առնչվող իրավական ակտերը և պետական քաղաքականության ծրագրերը («Զբոսաշրջության և զբոսաշրջային գործունեության մասին» ՀՀ օրենք [5], ՀՀ զբոսաշրջության զարգացման հայեցակարգ [2]), ցույց տալ դրանց համապատասխանությունը  կայուն  զարգացման  հայեցակարգին  և  դրա  գաղափարախոսությանը։
  Աշխատանքում  համեմատական  անդրադարձ  է  կատարվել  նաև  Զբոսաշրջության  համաշխարհային  վարքագծի կանոնակարգին։
ՀՀ կառավարությունն զբոսաշրջության ոլորտում պետական քաղաքականության գլխավոր ըսկզբունք  է  հռչակել  վերջինս  տնտեսության  գերակա  ճյուղ  դարձնելը  [5,  հոդված  4]։
  Այս  նպատակով  էլ 
ոլորտում  առկա  խնդիրների  արդյունավետ  լուծման  և  ոլորտի  զարգացումն  ապահովելու  համար  պետությունն իրականացրել է իրավական կարգավորում` նորմատիվ իրավական ակտերի ընդունման, պետական քաղաքականության ծրագրերի մշակման և դրանց օրինականությունը ապահովելու միջոցով։
Հասարակության  զարգացման  որոշակի  մակարդակում  հասարակական  հարաբերությունների 
կարգավորումը իրականացվում է ոչ թե անհատական և նորմատիվ (սոցիալական նորմեր՝ սովորույթներ,  ավանդույթներ,  բարոյական  և  կրոնական  նորմեր)  կարգավորման  միջոցով,  այլ  պետության  կողմից իրավունքի նորմեր սահմանելով։
 Իրավական նորմերը որոշակի իրադրության համար նախատեսված ընդհանուր բնույթի վարքագծի օրինակելի կանոններ են, որի պահանջները հասցեագրված են յուրաքանչյուրին, ով կհայտնվի տվյալ իրադրության մեջ [7, 18]։
Զբոսաշրջության  ոլորտը  կարգավորող  նորմատիվ  իրավական  ակտերն  իրենց  բնույթով  ընդհանուր գործողության իրավական ակտեր են, որոնք ներառում են պետության տարածքում որոշակի տեսակի հասարակական հարաբերությունների ամբողջությունը (տվյալ դեպքում մարդկանց ժամանակավոր տեղաշարժը և դրա հետ կապված խնդիրները) և տարածվում են այն անձանց վրա, ովքեր զբաղվում  են  զբոսաշրջությամբ  կամ  զբոսաշրջային  գործունեություն  են  ծավալում։
  Ըստ  այդ  նորմատիվ 
իրավական ակտերն ընդունող սուբյեկտների` առանձնացնում ենք զբոսաշրջության ոլորտը կարգավորող  հանրային  իշխանության  մարմինների  կողմից  ընդունված՝  օրենսդիր  իշխանության  ակտեր  և 
գործադիր իշխանության՝ ենթաօրենսդրական ակտեր։
Զբոսաշրջության  ոլորտը  կարգավորելու  նպատակով  2003  թ.  դեկտեմբերի  17-ին  ընդունվեց  ՀՀ 
օրենքը  «Զբոսաշրջության  և  զբոսաշրջային  գործունեության  մասին»,  որը  կարգավորում  է  զբոսաշըրջային  բնագավառին  առնչվող  և  զբոսաշրջային  գործունեության  բնագավառում  ծագող  այն  հարաբերությունները, որոնք ի հայտ են գալիս քաղաքացիների հանգստի, շրջագայության, ազատ տեղաշարժման իրավունքների իրականացման գործընթացում [5, հոդված 1]։
«Զբոսաշրջության և զբոսաշրջային գործունեության մասին» ՀՀ օրենքը սահմանում է զբոսաշըրջության  ոլորտում  կիրառվող  հիմնական  հասկացություններն  ու  տերմինները,  տալիս  դրանց  բացատրությունը, սահմանում է պետական քաղաքականության հիմնական սկզբունքները, ոլորտի կարգավորման  միջոցները,  նպատակները,  գերակա  ուղղությունները։
  Կարգավորում  է  ծառայությունների  կազմակերպումը և տրամադրումը, հյուրանոցային և այլ տեղավորման միջոցների որակավորման պայմանները,  զբոսաշրջային  գործակալների  ու  գործակալությունների  պարտավորությունները,  զբոսաշրջիկի 
իրավունքներն  ու  պարտականությունները,  ինչպես  նաև  զբոսաշրջիկների  անվտանգության  ապահովումն զբոսաշրջային գործունեության ընթացքում։
Զբոսաշրջային հետաքրքրություն ներկայացնող պատմամշակութային օբյեկտների և շրջակա միջավայրի պահպանությունն ապահովելու, դրանք մաքուր պահելու, ոչնչացումից ու վնասումից փրկելու 
համար  «Բնության  հատուկ  պահպանվող  տարածքների  մասին  [3]»,  «Պատմության  և  մշակույթի  անշարժ  հուշարձանների  ու  պատմական  միջավայրի  պահպանության  և  օգտագործման  մասին  [6]»  և 
«Բնապահպանական  վերահսկողության  մասին  [4]»  օրենքները  սահմանում  են  պատասխանատվություն օրենքի  խախտման դեպքում, սակայն պետք է  հետևողականություն դրսևորել և խստացնել կիրառվող  տուգանքները,  վերահսկողություն  սահմանել  հայտնի  և  ամենաշատ  այցելվող  զբոսաշրջային 
օբյեկտներում։
Կայուն զարգացման հայեցակարգը կայունությունը տեսնում է տնտեսական արդյունավետության, 
բնապահպանական  անաղարտության  և  սոցիալական  բարեկեցության  հասնելու  մեջ։
  Ուստի,  անհրաժեշտ  է,  որ  զբոսաշրջային  ինդուստրիայի  կազմակերպման  ժամանակ  հաշվի  առնվեն  տնտեսական, 
էկոլոգիական և սոցիալական տարբեր ցուցանիշներ՝ հատկապես ռացիոնալ բնօգտագործում, բնական 
և  մշակութային  հուշարձանների  պահպանություն,  բնության  հատուկ  պահպանվող  տարածքների 
նկատմամբ  վերահսկողություն,  տեղի  բնակչության  ներգրավվածությունն  զբոսաշրջության  ոլորտ, 
զբոսաշրջությունից  ստացվող  եկամուտների  հավասարաչափ  բաշխում  տարբեր  շրջանների  միջև  և 
այլն։
  Զբոսաշրջության  մասին  օրենքը  պետք  է  համալիր  բնույթ  կրի,  իր  մեջ  ներառելով  մի  շարք  այլ 
ոլորտների իրավական կարգավորումներ, որոնք անուղղակի կարող են նպաստել կայուն զբոսաշրջության զարգացմանը։
Զբոսաշրջության և դրա հետ անմիջականորեն առնչվող ոլորտները (հյուրանոցային ոլորտ, մուտքի  և  ելքի  թույլտվություն,  էքսկուրսավարների  լիցենզավորում)  կարգավորելու  նպատակով  ընդունվել 
են համապատասխան ենթաօրենսդրական ակտեր, ինչպես նաև մշակվել և 2007 թ. Կառավարության 
կողմից  հաստատվել  է  ՀՀ  զբոսաշրջության  զարգացման  հայեցակարգը։
  Այն  նպատակ  ունի  համալիր 
կերպով ուսումնասիրել և վերլուծել ՀՀ զբոսաշրջային ռեսուրսային բազան, զբոսաշրջության զարգացման միտումներն ու հեռանկարները, սահմանել զբոսաշրջության ոլորտում պետական քաղաքականության ուղղությունները, բացահայտել խնդիրները, մարտահրավերներն ու խոչընդոտները։
 Հայեցակարգում անդրադարձ է կատարվել նաև կայուն զարգացմանը, որին հասնելու լավագույն միջոցը բոլոր շահագրգիռ կողմերի՝ պետական կառավարման և տեղական ինքնակառավարման մարմինների, մասնավոր հատվածի և բնակչության ակտիվ ու արդյունավետ համագործակցությունն է։
 Ըստ հայեցակարգի՝ 
կայուն  զարգացման  անհրաժեշտությունը  պայմանավորված  է  այն  հանգամանքով,  որ  Հայաստանում 
զբոսաշրջային ուղղությունները զարգանում են մեծամասամբ զբոսաշրջային ռեսուրսների հիման վրա, 
և  առանց  այդ  ռեսուրսների  պահպանության  և  վերարտադրության  կայուն  զարգացում  հնարավոր  չէ 
ապահովել։
  Ուստի,  հայեցակարգում  փորձ  է  կատարվել  սահմանել  այն  ցուցանիշները,  որոնց  օգնությամբ  հնարավոր  է  զբոսաշրջությունը  դարձնել  կայուն։
  Այնուամենայնիվ,  հայեցակարգը  մշակված 
լինելով ավելի վաղ, իր մեջ համալիր կերպով չի ներառում կայուն զարգացումը և նրա գաղափարախոսությունը։
Զբոսաշրջության զարգացման հայեցակարգն ունի որոշ թերի կողմեր, այդ թվում՝ չհամակարգված 
և  ոչ  համալիր  տեղեկատվություն  ՀՀ  զբոսաշրջության  զարգացման  նախադրյալների  և  ռեսուրսների 
վերաբերյալ,  վիճակագրական  տվյալների  և  քանակական  ցուցանիշների  սակավություն,  ինչը  պայմանավորված  է  միասնական  վիճակագրական  համակարգի  բացակայությամբ։
  ՀՀ  զբոսաշրջության  քանակական ցուցանիշները ներկայացված են շատ ընդհանրացված կերպով, ինչն էլ հնարավորություն չի 
տալիս հասկանալ զբոսաշրջության զարգացման տեմպերն ու կատարել համեմատություններ։
 Հայեցակարգում  ներկայացված  գործողությունների  ծրագիրը  չի  հստակեցնում  կատարման  հիմքերը  և  պատասխանատու օղակները, ովքեր իրենց լիազորության շրջանակներում պետք  է հետևեն հայեցակարգի  առանձին  կետերի  կատարմանը։
  Այն  կրում  է  դեկլարատիվ  բնույթ։
  Զբոսաշրջության  զարգացման 
հայեցակարգում  քննարկվում  են  նաև  ոլորտի  զարգացման  մարտահրավերներն  ու  խոչընդոտները, 
առանձին խնդիրները, ինչպես նաև իրականացվել է զբոսաշրջային ոլորտի կանխատեսում մինչև 2030 
թ., սակայն դրանք հետազոտական կամ գիտական հիմանավորում չունեն։
 Ուստի, կայուն զարգացման 
գաղափարախոսության  համատեքստում  անհրաժեշտություն  է  առաջանում  զարգացման  ծրագրերում 
փոփոխություններ  և  լրացումներ  կատարել,  հաշվի  առնելով  այն  հանգամանքը,  որ  դինամիկ  զարգացող ոլորտի դեպքում գրեթե 10 տարվա վաղեմության տվյալներն արդեն արդիական չեն։
Ի  տարբերություն  վերջինիս՝  1999  թ.  ընդունված  Զբոսաշրջության  համաշխարհային  վարքագծի 
կանոնակարգը  [1],  որն  ընդգրկում  է  10  հոդված,  սահմանում  է  զբոսաշրջության  ուղղությունների, 
զբոսաշըրջային գործունեության սուբյեկտների և զբոսաշրջիկների համար «խաղի կանոններ» [8. 302]։
Զբոսաշրջության  համաշխարհային  վարքագծի  կանոնակարգը  հիմնված  է  կայուն  զարգացման 
հայեցակարգի վրա, և խրախուսում է զբոսաշրջային այնպիսի գործունեության ծավալում, որը կնպաստի համաշխարհային և ազգային մշակութային ժառանգության պահպանմանը և ապագա սերունդներին  դրանց  փոխանցմանը,  այնպիսի  գործունեություն,  որը  չխախտի  շրջակա  բնական  միջավայրի  հավասարակշռությունը և զարգացման հնարավորությունները` միաժամանակ այդ գործընթացում ապահովելով տեղի բնակչության ներգրավվածությունը։
Զբոսաշրջության  համաշխարհային  վարքագծի  կանոնակարգն  անդրադառնում  է  զբոսաշրջիկների և ճանապարհորդների կողմից շրջակա միջավայրի նկատմամբ պատասխանատվությանը։
 Մասնավորապես՝  կանոնակարգի  3-րդ  հոդվածի  3-րդ  կետն  անդրադառնում  է  զբոսաշրջային  դեստինացիայի 
ծանրաբեռնվածությանը,  որի  լուծման  համար  նպատակահարմար  է  համարում  համակարգել  զբոսաշըրջիկների և այցելուների հոսքերը ժամանակի կտրվածքով։
 Նույն հոդվածի 4-րդ կետը սահմանում է 
զբոսաշրջային  այնպիսի  տեսակների  և  ենթակառուցվածքների  այնպիսի  տիպերի  ատեղծում,  որոնք 
կապահովեն  բնական  ժառանգության  պահպանությունը։
  ՀՀ  զբոսաշրջության  ոլորտը  կարգավորող 
օրենքը պետք է անդրադառնա նաև զբոսաշրջիկների կողմից բնական միջավայրի պահպանման հարցերին` հետևելով սույն կանոնակարգի որոշ կետերի։
Զբոսաշրջությունը  մարդկային  անհատների  և  խմբերի  ինքնակրթության  ու  ինքնազարգացման 
յուրատեսակ  միջոց  է,  ուստի,  պետք  է  միջազգային  և  ազգային  իրավական  նորմերով  ևս  սահմանափակվի մարդկանց շահագործումը, որը ներկայումս լուրջ խնդիր է զբոսաշրջային ոլորտի համար։
Պետական լիազոր մարմնի կողմից զբոսաշրջային գերակա ուղղություններ սահմանելիս ցանկալի 
է  այդ  ցանկում  ընդգրկել  կրոնական,  առողջավերականգնողական,  կրթական,  մշակութային,  գյուղական և էկոլոգիական զբոսաշրջության տեսակները, որոնք առանձնանում են իրենց անվնաս ազդեցությամբ  դեպի  հասարակությունը  և  բնական  միջավայրը։
  Հայաստանում  զբոսաշրջային  առանձին  դեստինացիաներ Կառավարության կողմից հայտարարվել են զբոսաշրջության զարգացման համար գերակա  շրջաններ  և  համապատասխանաբար  հեռանկարային  զարգացման  ծրագրեր  են  մշակվել։
  Առայժմ 
այդպիսի զարգացման ծրագրեր ունեն Ջերմուկ, Ծաղկաձոր, Գորիս քաղաքները և Տաթև քաղաքն իր 
հարակից  գյուղական  համայնքներով։
  Չնայած  դրան,  դեռևս  այս  շրջաններում  զբոսաշրջության  զարգացման  ճանապարհին  բազմաթիվ  խնդիրներ  մնում  են  չլուծված,  և  լուծման  լավագույն  տարբերակներից մեկն էլ կլինի այդ ծրագրերում կայուն զարգացման գաղափարախոսության ներդրումը, ինչպես 
նաև այդ սկզբունքների իրագործումը։
Զբոսաշրջիկների և այցելուների իրավունքներն ու պարտականությունները ևս պետք է պատշաճ 
կերպով  ամրագրվեն  օրենքով,  հաշվի  առնելով,  որ  ճանապարհորդության  ժամանակ  այցելուներն  ու 
զբոսաշրջիկները  չպետք  է  թույլ  տան  հանցագործություններ  կամ  այլ  վնասող  գործողություններ,  ինչպես  նաև  այնպիսի  վարքագիծ,  որը  վիրավորական  կարող  է  համարվել  տեղի  բնակչության  համար։
Զբոսաշրջության համաշխարհային վարքագծի կանոնակարգում այցելուների և զբոսաշրջիկների իրավունքների  ու  պարտականությունների  հստակեցում  է  կատարվել,  մասնավորապես  արգելվում  է  վերջիններիս  ներգրավվածությունն  ապօրինի  զենք–զինամթերքի,  թմրանյութերի,  ոչնչացման  վտանգի 
տակ գտնվող կենդանիների, հնատիպ իրերի առք ու վաճառքի մեջ [8, 302]։
 Վերոնշյալը հաշվի առնելով՝ կարևոր է, նաև երկրների օրենսդրությամբ պատասխանատվության սահմանների հստակեցումը։
Զբոսաշրջության  մասին  օրենքով  պետք  է  սահմանվի  նաև  բնակչության  բոլոր  շերտերի  համար 
զբոսաշրջային-վերականգնողական ծառայությունների հասանելիությունը՝ կաբոտաժային գնի սահմանում`  երկրի  քաղաքացիների  համար  ներքին  զբոսաշրջությամբ  զբաղվելու  դեպքում  ավելի  ցածր  գին։
Նման քայլը թույլ կտա ավելացնել ներքին զբոսաշրջիկների այցելությունների թիվը։
Այսպիսով, զբոսաշրջային ոլորտի իրավական կարգավորումն ամբողջությամբ չի ներառում կայուն 
զարգացման հայեցակարգի սկզբունքները և գաղափարախոսությունը, ուստի, զբոսաշրջության կայուն 
զարգացմանը հասնելու համար անհրաժեշտ է մշակել համալիր օրենքի նախագիծ, զբոսաշրջիկների և 
այցելուների վարքագծի կանոնակարգ (էթիկայի կոդեքս)։
 2012 թ. հոկտեմբերի 19-ին Երևանում կայացած կոնֆերանսի ժամանակ ստորագրվեց Երևանյան հռչակագիրը, որն Զբոսաշրջության համաշխարհային էթիկայի կանոնակարգի կիրառման փորձ էր։
Կայուն զարգացում ապահովելու համար զբոսաշրջության ոլորտի պետական լիազոր մարմինն իր 
իրավասության  սահմաններում  պետք  է  հետևի  ընդունված  իրավական  ակտերի  օրինականության 
ապահովմանը։
 Ցանկալի է մշակել զարգացման հայեցակարգեր զբոսաշրջության այն ուղղությունների 
համար,  որոնք  առաձնանում  են  բնական  և  հասարակական  միջավայրի  վրա  առավելագույն  դրական 
ազդեցությամբ։
 Ուսումնասիրելով՝ կարելի է առաջարկել զբոսաշրջության կայուն զարգացման հասնելու մի քանի ուղղություններ. 
1.  կարգավորել  զբոսաշրջության  առանձին  ուղղություններ։
  Մասնավորապես`  երկրում  էկոտուրիզմի  զարգացման  լայն  հնարավորությունները  հաշվի  առնելով,  ինչպես  նաև  ընդունելով,  որ 
էկոտուրիզմը  կայուն  զարգացման  հայեցակարգի  լավագույն  դրսևորումն  է  զբոսաշրջության 
մեջ,  ընդունել  այն  կարգավորող  օրենքներ`  սահմանել  բնության  հատուկ  պահպանվող  տարածքներում  էկոտուրիզմով  զբաղվելու  պայմանները,  նաև  այդ  պայմանները  խախտելու  դեպքում զբոսաշրջիկների և ռեզիդենտների նկատմամբ կիրառվող սանկցիաները, 
2.  զբոսաշրջային առանձին ծառայությունների լիցենզավորում և որակավորում, որն էլ հնարավորություն կտա միջազգային չափանիշներին համապատասխան և էկոլոգիապես անվտանգ ծառայություններ  առաջարկել։
  Իրավական  հարթությամբ  կարգավորման  անհրաժեշտություն 
ունեն  հյուրանոցային,  տրանսպորտային,  գիդ-էքսկուրսավարների,  մուտքի  և  ելքի  թույլտվության և այլ ծառայություններ, 
3.  զբոսաշրջիկների  և  ճանապարհորդողների,  ինչպես  նաև  զբոսաշրջային  գործունեության  սուբյեկտների իրավունքների ու պարտականությունների հստակեցում զբոսաշրջային գործունեության ընթացքում, նրանց անվտանգության ապահովմանն ուղղված միջոցառումների մշակում, 
հանցագործությունների  և  այլ  իրավախախտումների  դեպքում  պատասխանատվության  սահմանում երկրի օրենսդրությամբ, 
4.  ոլորտը վերահսկող պետական լիազոր մարմնի կողմից խրախուսվեն զբոսաշրջության բնագավառի  երկարաժամկետ  զարգացման  ծրագրերը,  որոնցում  ցանկալի  է  ներառել  նաև  կայուն 
զարգացման սկզբունքները, 
5.  ապահովել  օրենսդրական  այնպիսի  կարգավորում,  որը  կնպաստի  էկոլոգիապես  անվտանգ, 
տնտեսապես շահավետ և սոցիալապես արդարացված գործունեությունների աճին։
 Այդ թվում 
ինստիտուցիոնալ մակարդակով սահմանել արտոնություններ, ինչպես օրինակ՝ հարկային արտոնություններ տալ գյուղական բնակավայրերի զբոսաշրջային տների գործունեության մասով։
Գրականություն 
1.  «Զբոսաշրջության  համաշխարհային  վարքագծի  կանոնակարգ»,  ընդունվել  է  1999  թ.  ՄԱԿ  գլխավոր 
Ասամբլեայի կողմից, 1999. 
2.  «ՀՀ  զբոսաշրջության  զարգացման  հայեցակարգ»,  hաստատվել  է  ՀՀ  Կառավարության  2007  թ.  սեպտեմբերի 13-ի N 1126-Ն որոշմամբ, հասանելի է` http։
//www.mineconomy.am/up/files/Turism-consept-196.pdf։
3.  ՀՀ  օրենք  «Բնության  հատուկ  պահպանվող  տարածքների  մասին»,  Երևան,  2006,  հասանելի  է` 
http։
//www.parliament.am/legislation.php?sel=show&ID=2781։
4.  ՀՀ 
օրենք 
«Բնապահպանական  վերահսկողության 
մասին»,  Երևան,  2005, 
հասանելի 
է` 
http։
//www.parliament.am/legislation.php?sel=show&ID=2286։
5.  ՀՀ օրենք «Զբոսաշրջության և զբոսաշրջային գործունեության մասին», ընդունվել է 17.12.2003։
6.  ՀՀ  օրենք  «Պատմության  և  մշակույթի  անշարժ  հուշարձանների  ու  պատմական  միջավայրի 
է` 
պահպանության 
http։
//www.parliament.am/legislation.php?sel=show&ID=1641&lang=arm։
հասանելի 
և 
օգտագործման 
մասին», 
Երևան, 
7.  Վաղարշյան Ա., Պետության և իրավունքի տեսություն - 2, Դասախոսություններ, ԵՊՀ, Երևան, 2011։
8.  Долженко Г., Основы туризма։
 Учебное пособие, Ростов на Дону, 2008. 
Ամալյա Նավասարդյան 
ՀՀ ԶԲՈՍԱՇՐՋՈՒԹՅԱՆ ԻՐԱՎԱԿԱՆ ԿԱՐԳԱՎՈՐՈՒՄԸ  
ԿԱՅՈՒՆ ԶԱՐԳԱՑՄԱՆ ՀԱՅԵՑԱԿԱՐԳԻ ՏԵՍԱՆԿՅՈՒՆԻՑ 
Բանալի բառեր՝ իրավական կարգավորում, օրենք, ենթաօրենսդրական ակտ,  
զբոսաշրջություն, կայուն զարգացում, տուրիզմի համաշխարհային էթիկայի կոդեքս 
։
