ՓՇԱԼԱՐԵՐ, ԲԱՅՑ ԻՆՉՈՒ՞ ԾԱՂԿԱԾ  
(Գ. ՄԱՀԱՐՈՒ «ԾԱՂԿԱԾ ՓՇԱԼԱՐԵՐԸ» ՎԻՊԱԿԸ) 
Առաջին  հայացքից  միշտ  «հեշտ  է»  թվում  խոսել  այնպիսի  գրողի  մասին,  որի  մասին  շատ  է  խոսվել։
 «Շատ» այն իմաստով, որ վերջինիս գրականությունը տասնամյակներ շարունակ եղել է և մնում է 
գրականագետների  ու  գրաքննադատների  ուշադրության  կենտրոնում։
  Սակայն,  այնուամենայնիվ, 
երևի պետք է հստակեցնել, թե հատկապես գրողի ո՞ր շրջանում գրված ստեղծագործությունների մասին է խոսքը, մանավանդ երբ հարցը վերաբերվում է գրողի կոնկրետ ստեղծագործությունների ուսումնասիրմանը։
 Ի վերջո, միշտ չէ, որ շատ գիտական տեքստերի գոյությունը վկայում է նյութի բովանդակության սպառման մասին։
 Չէ՞ որ շատ դեպքերում նույնիսկ «ասվածի» մեջ կարելի է գտնել այն «չասվածը»  կամ,  այսպես  ասած,  «նորը»,  որի  մասին  պետք  է  բարձրաձայնել։
  Այս  առումով  երևի  տեղին  է 
հիշել գրականագետներից մեկին. «Նորարարությունը որոնում է, իսկ երբ որոնում են, հաճախ են մոլորվում»1։
 Դա էլ կա, իհարկե, սակայն գրականության մեջ, եթե կա «որոնում», ուրեմն տեքստն էլ է դրա 
հնարավորությունը տալիս։
 Ուստի, անգամ այն, որ «սխալվելու» վտանգ կա, «նորարության որոնումը» 
չի կարող ինքնանպատակ լինել։
 Ի վերջո, չմոռանանք ժամանակի դերը։
 Ժամանակ, որն ունենալով իր 
հրամայականը, առաջ է բերում նոր մտածողություն, հետևաբար գրականությունն էլ հենց այդ համատեքստում նոր մեկնաբանություն է ստանում։
 Դա կարևոր է ոչ միայն գրողին նոր լույսի տակ դիտարկելու, այլև տվյալ գրողին նոր ժամանակների հրամայականով մոտենալու առումով, ասել է թե՝ տվյալ 
ստեղծագործությունն  ինչքանո՞վ  է  արդիական։
  Այստեղ  նաև  մի  հարց  է  առաջ  գալիս՝  ինչո՞վ  է  տվյալ 
գրողի  գրականությունը  մնայուն  տասնամյակներ  շարունակ։
  Հարցը,  իհարկե,  ունի  տրամաբանական 
պատասխան՝ նրանով, թե այն ինչքանով է իր ասելիքով մնայուն և արդիական տվյալ ժամանակում։
Մահարու «Ծաղկած փշալարերը» վիպակի մասին բազմիցս խոսվել է, սակայն փորձենք վիպակը 
դիտել  հենց  վերնագրի  կոնտեքստում  կամ,  այսպես  ասած,  «Ծաղկած  փշալարեր»  վիպակը  մեկնաբանենք կոնկրետ հարցադրման տակ դնելով՝ փշալարեր, բայց ինչու՞ ծաղկած։
 Բայց նախ երկու խոսք վիպակի մասին՝ ինչու՞ գրվեց վիպակը կամ ե՞րբ գրվեց։
1936  թ․  Գուրգեն  Մահարին  անհիմն  մեղադրանքով  (ստալինյան  ռեպրեսիայի  արդյունքում)  աքսորվում  է։
  Սակայն  շատ  ուրիշ  անվանի  մտավորականների  (Ա.  Բակունց,  Ե.  Չարենց,  Զ.  Եսայան,  Վ. 
Թոթովենց և ուրիշներ) չվիճակվեց անգամ ապրել սիբիրյան ճամբարներում։
 Եվ, ըստ էության, աքսորը 
նույնիսկ  «փրկություն»  է  դառնում։
  Այս  դեպքում  երևի  ճիշտ  կլինի  «փրկություն»  ասվածը  վերցնել 
չակերտների  մեջ։
  Ի  վերջո,  ո՞րն  էր  կյանքի  պահպանման  գինը։
  Դա  երկար  տարիների  բռնադատված 
կյանքն էր սիբիրյան ցուրտ ճամբարներում։
 Այսպիսի փրկության հնարավորություն ստացան ՄկրտիչԱրմենը, Վահրամ Ալազանը և շատ ուրիշներ։
 Նրանց մեջ էր նաև Գուրգեն Մահարին։
 «Ծաղկած փշալարերը» վիպակն էլ նրա սիբիրյան գործերից է։
 Այն գրվել է «Այրվող այգեստանները» վեպից հետո, երբ 
վեպը  տպարանում  էր։
  Աշխատանքն  սկսել  է  1965թ.։
  Վիպակը  շատ  կարճ  ժամանակահատվածում  է 
գրվել՝  մեկ  ամառվա  ընթացքում։
  Եվ  խոսելով  վիպակի  մասին,  ինքը՝  Մահարին  ասում  է.  «…վիպակս 
վերջացուցի։
  Պատմվածքի  ծրագիր  ունեի,  վիպակ  դուրս  եկավ։
  Վեպ  չէ՛,  վիպակ»2,  իսկ  Ա.  ՄելիքՍարգսյանին ուղղված նամակում այս վիպակի մասին ասում է. «Գրված է «Սև մարդու» մոտիվներով, 
երեք անգամ ավելի ծավալուն և տասներեք անգամ ավելի ցնցող ու խոր»3։
 Այժմ անդրադառնանք վիպակին։
 Այն, կարելի է ասել, հատուկ ընդգծումով է սկսվում. «Այդ օրը»։
Հեղինակը միանգամից առանձնացնում է ճամբարային օրերից մեկը ։
 Ի վերջո, այն նշանավոր էր։
 Իրավիճակի  «նշանավոր  լինելն»  էլ  հեղինակն  ինքը  փաստում  է.  «Բրուտանոցը  վաղուց  կին  չէր  տեսել։
Լյալյայի հետ կապված հիշողությունների վերջին մուժ ու փոշին տարավ իր հետ Սամոն»4։
 Իսկ ովքե՞ր 
էին  Լյալյան  և  Սանոն։
  Հեղինակը  մանրամասնությունների  մեջ  չի  մտնում։
  Բայց  նոր  կնոջ՝  Լյուդմիլա 
Շարթի հայտնվելը և հետո, ինչպես արդեն տեսնում ենք, նրա կապը Մամոյի հետ արդեն ինքնին, կարծեք, մեկնաբանում են այն, որ ճամբարում Լյուդմիլա-Մամո զույգը ո՛չ առաջինն էր, ո՛չ վերջինը։
1 Աղաբեկյան Կ., Գուրգեն Մահարի, Երևան, 1975, էջ 16։
2 Մահարի Գ., Սիբիրական, Երևան, 2009, էջ 743։
3 Նույն տեղում։
4 Մահարի Գ., Ծաղկած փշալարեր, Երևան, 1988, էջ 13 (այս գրքից մեջբերված մյուս հատվածների էջերը կնշվեն տեղում)։
Բրուտանոցի ճամբարում, ինչպես ուրիշ սիբիրյան ճամբարներում, գործում են իշխանության կողմից սահմանված օրենքները։
 Եվ այդ սահմանված օրենքներով մարդը փշալարերի ներսում զրկված է 
բոլոր  իրավունքներից։
  Հերոս-գրողն  էլ  հաճախ  է  հիշողություններով  գնում  անցյալ։
  Այստեղ  կարծես 
հատվում է սահմանը. գրողի ինքնակենսագրության շրջանը տվյալ «վայրից»՝ բրուտանոցի ճամբարից 
ընդլայնում  է  իր  սահմանները։
  Հիշողությունների  միջոցով  էլ  պատկերվում  է  գրողի  կյանքը  փշալարերից դուրս։
 Այսպիսով՝ «հստակեցվում են» փշալարերից դուրս և փշալարերի ներսում Մահարի-հերոսի 
անցած  ուղին  և  ներկան։
  Սակայն  կյանքը  փշալարերից  դուրս  այն  կյանքի  պատկերներն  են,  որոնք 
սկիզբ են դառնում, որպեսզի Մահարին հայտնվի սիբիրյան փշալարերի ներսում։
 Ո՞րն էր մեղքը։
 Բայց 
այս դեպքում Մահարին միակը չէ։
 Իրականում էլ միայն նա չէ, որ հեգնանքով է վերաբերվում իր «հանցագործ»  լինելուն։
  Փշալարերի  ներսում  հայտնվածները  բոլորը  «հանցագործներ  են»,  բայց  իրենց  մեղավորությունը  միայն  մի  բացատրություն  ունի.  «Ժամանակները  ծանր  են,  պետք  է  հարմարվել․․․»  (էջ 
14)։
 Ուստի, անծանոթներն անգամ պիտի միմյանց ուղղակի հարցնեն. «Գործ արե՞լ ես» (էջ 17)։
 Հարցը, 
սակայն, այստեղ ոչ այնքան մեղադրյալի հանցանքը պարզելու միջոց է, այլ պարզապես հետաքրքիր է, 
թե  ինչում  են  մեղադրել։
  Բոլորը  մի  տեսակ  (սեփական  փորձից)  վստահ  են,  որ  փշալարերի  ներսում 
հայտնվածները մեղավորներ չեն, այլ անմեղ մեղադրվողներ։
Հետաքրքիր  է  Մահարի-գրողի  և  Մահարի-գործող  հերոսի  կերպարը։
  Երբ  սկսվում  է  վիպակը, 
Մահարին  ուղղակի  կարծես  թե  պատմիչ  է,  որն  առաջին  դեմքով  նկարագրում  է  դեպքերը։
  Ավելին, 
թվում է, թե գլխավոր հերոսը «ինքը չէ», ու ընթերցողը մի տեսակ սպասում է Լյուդմիլա-Մամո «գլխավոր»  հերոսների  կյանքի  պատմությանը։
  Բայց  սա  է  Մահարու  ոճը։
  Նա  կարծես  ոչ  դիտավորյալ,  բայց 
«խաբում  է»  ընթերցողին․  իր  վիպակի  գլխավոր  հերոսը  հենց  ինքն  է,  իսկ  մնացածները՝  իր  ապրած 
կյանքի  ուղեկից  հերոսները։
  Եվ  էջ  առ  էջ  գծագրվում  է  պայքարող  մարդու  կերպարը,  որը  կարծես  չի 
կարող մնալ փշալարերից ներս. նա կարողանում է ստեղծել իր աշխարհը, որը հեռու է սիբիրյան ճամբարից.  «Ես  նստում  էի  գետափին  տասից-տասնհինգ  րոպե  և  օրհնում  էի  աշխարհի  ստեղծումն  ու 
ծնունդը։
 Մոռացած բոլոր դառնություններն ու իմ թշվառ վիճակը՝ ես վերանում էի հոգով, սավառնում 
գործարար բակից հեռու, և զինված պահակների մտքով անգամ չէր կարող անցնել, որ ես իմ ողջ էությամբ գտնվում եմ դուրս,, անսահման դուրս նրանց հսկիչ կետերից» (էջ 20)։
 Հիշողությունները, որոնք 
տանում են ծննդավայր Վան, Երևան, և շրջապատում գեղեցիկը նկատելը մի տեսակ դառնում են փշալարերի  ներսում  գոյատևելու  նախահիմքերից  մեկը։
  Այլապես  ինչպե՞ս  գոյատևել։
  Բայց  չէ։
  Գոյատևելը 
գոյատևում  են,  բայց,  այնուամենայնիվ,  կյանքն  ունի  իր  հրամայականը,  ու  նույնիսկ  ստեղծված  իրադրության  մեջ  այն  ուրախացնող  կարող  է  լինել։
  Այստեղ  Մահարին  մի  տեսակ  դուրս  է  գալիս  «իրենից» 
կամ, ավելի ճիշտ  կլինի ասել, իր միջոցով ներկայացնում է բոլորին։
 Այստեղ մի տեսակ բոլորը հավասար  են։
  Երբ  շրջապատված  ես  փշալարերով  և  ստիպված  ես  ապրել  այն  պայմաններում,  որոնք  կան, 
արդեն, կարծես, այլ ելք  չկա․ միակ ելքը՝ ընդունել  իրականությունն այնպիսին,  ինչպիսին այն կա։
 Այդ 
ընդունելու կարողությունից էլ դժվարին առօրյայի մեջ հնարավոր է դառնում գտնել ինչ-որ մի բան, որը, 
կոպիտ  ասած,  կյանքը  դարձնում  է  տանելի։
  Բայց  Մահարին  միակը  չէ.  այստեղ  բոլորն  են  ստեղծել 
իրենց  աշխարհը,  աշխարհ,  որը  թեև  փոխվել  է  փշալարերի  ներսում,  բայց  այն  նաև  այնքան  «ուրիշ» 
կարող է լինել։
 Չէ՞ որ գտնվում է դիմակայելու և փշալարերի ներսում սեփական կյանքը գունազարդելու միջոցը։
Առհասարակ, հետաքրքիր է Մահարու պատմելու ոճը։
 Մահարին, ըստ էության, անցնում է ժամանակային և տարածական սահմանները. նա մեկ բրուտանոցից հիշողություններով թռչում է դեպի անցյալ, մեկ ճամբարային կյանքի տարբեր դրվագներն են «միախառնվում» նրա ներկային, իսկ մի այլ դեպքում՝ «ուրիշ» ժամանակակետից է հեղինակը խոսում, երբ արդեն պարզ է՝ նա անցել է սահմանը, դուրս 
է փշալարերից, և արդեն փշալարերի ներսն է դարձել հիշողություն։
 Բայց մի՞թե Մահարին միայն դառնությամբ է  հիշում  բրուտանոցի այդ  օրերը։
 Բնա՛վ։
 Նա, անկախ ամեն ինչից, կարելի է ասել, չի ուրանում  իր  ապրած  կյանքը։
  Գտնելով  դիմակայելու,  միշտ  ապրել  կարողանալու  թելը,  գրողի  տողերի  արանքում հանկարծ գծագրվում է կարոտն անցած՝ փշալարերի ներսի կյանքի նկատմամբ։
 Ու բրուտանոցը,  ինչքան  էլ  տարօրինակ  հնչի,  նույնիսկ  թվում  է  ինչ-որ  մի  հարազատ  վայր,  որը  հիշելն  անգամ 
քաղցր  հուշեր  է  արթնացնում.  «Բրուտանոց,  իմ  բրուտանոց,  ես  դեռ  երկար  պիտի  հիշեմ,  ավելի  շուտ՝ 
ես քեզ երբեք չեմ մոռացել ու չեմ մոռանալու…» (էջ 47),- իսկ հաջորդ տողերում արդեն ավելի հստակ է 
գծագրվում բրուտանոցի ջերմ պատկերը։
 Եվ հեղինակը ոչ միայն ջերմությամբ է նկարագրում բրուտանոցի իր «երգող վառարանը», այլև սիբիրյան ցրտաշունչ ձմռան գեղեցիկ բնությունը։
 Մահարին ուղղակիորեն հատում է բոլոր սահմանները։
 Այսպիսով՝ վիպակում տարբեր ժամանակները, գրողի մեղմ հումորը, երգիծանքը, անգամ սարկազմը միախառնվում են իրար։
 Ու պատահական չէ, որ Մահարու մեղմ 
հումորը հաջորդ տողում կարող է դառնալ երգիծանք և նույնիսկ սարկազմի հասնել։
 Շատ հաճախ էլ 
տողերի արանքում թրթռում է տխրությունը։
 Այստեղ ընդգծվում է մի կողմից դաժան իրականությունը, 
մյուս կողմից հեղինակը ցույց է տալիս, թե ինչպես է փշալարերի ներսում փոխվում նույնիսկ մարդկանց 
դերային բնորոշումը։
 Այստեղ մարդը, ըստ էության, կորցնում է նույնիսկ իր մասնագիտական կոչումը։
Մահարին դառը հեգնանքով փաստում է. «Բայց ահա գործարար բակի պետը՝ Վասիլի Բիչկոն ասաց, 
որ հիմա ներկարարներն ավելի հարգի են, քան նկարիչները։
 Մի՞թե։
 Այս աղետը, պարզ է, վերաբերվում 
է  այն  երկրամասին,  որոնք  գտնվում  են  փշալարերից  ներս…  իսկ  փշալարերից  դուրս  նկարիչներն  են 
հարգի,  և  ներկարարներն  անգամ  նկարչությամբ  են  զբաղվում։
  Երևի՛»  (էջ  40)։
  Մահարուն  էլ  հատուկ 
այս ոճային և տարածաժամանակային անցումները հաջողվել է հասցնել իր հասցեատիրոջը՝ ընթերցողին։
 Եվ ընթերցողի համար այդ անցումներն ավելի քան պարզ են. գրողը կարողացել է այդ «միախառնումով» պատկերել սիբիրյան կյանքի բոլոր կողմերը, չմոռանալով ամենակարևորը՝ անգամ ամենավատի մեջ տեսնել լուսավորը։
Այսպիսով՝  հեղինակն  առանձնացնում  է  երկու  տարբեր  աշխարհներ՝  փշալարերով  պատված  աշխարհը  և  փշալարերից  դուրս  աշխարհը,  բայց  միաժամանակ  կարողանում  է  այդ  առանձնացված  աշխարհները ներկայացնել որպես մի ամբողջություն։
 Չէ՞ որ թեև տարբեր են այս երկու իրականությունները, բայց միաժամանակ նույնական են՝ որպես մի ընդհանուր աշխարհի մաս։
 Այդ «երկու աշխարհների»  միասնությամբ  էլ  ընդգծվում  է  ամենաէականը՝  չի  կարելի  իրարից  սահմանազատել,  այլ  կերպ 
ասած՝  կյանքը  պետք  է  ընդունել  որպես  մի  անժխտելի  իրականություն,  որը  կարծես  հենց  այդպես  էլ 
պետք է լիներ։
 Սա է, որ սիրել է տալիս կյանքը։
 Կյանք, որը միայն ֆիզիկական գոյությամբ չի սահմանափակվում։
 Ու պատահական չէ, որ սիբիրյան ճամբարում մարդիկ նույնիսկ սիրահարվում են։
 Սիրահարվում են այն դեպքում, երբ սերը ոչ միայն օրենքով է արգելված, այլև պատժելի է։
 Այս առումով վառ 
օրինակ են Մամո-Լյուդմիլա զույգը։
 Զույգ, որն այնքան անհամապատասխան է թվում՝ կրթված նկարչուհի  և  կառապան  Մամո։
  Բայց  նրանց  սերն  էլ,  ըստ  էության,  պայմանավորվում  է  ըստ  իրավիճակի։
Լյուդմիլայի համար հենց սկզբից Մամոն դառնում է մեկը, որը ոչ միայն պատրաստակամ է ամեն ինչով 
օգնել նրան, այլև կիսում է նրա հետ այն, ինչը բանտարկյալի համար ամենագլխավորն է՝ հացը։
 Եվ եթե 
ընդհանրացնենք Մամոյի քայլերը, որոնք պայմանավորված են Լյուդմիլայի սիրտը գրավելով, պետք է 
նկատենք, որ  թեև այդ քայլերը երբեմն ծիծաղելի են  թվում, բայց դրանով ընդգծվում են նաև իրավիճակի ողբերգական կողմերը։
Ի վերջո, փորձենք մեկնաբանել վերնագիրը՝ փշալարեր, բայց ինչու՞ ծաղկած։
 Նկատենք, որ վերնագրում  «փշալարեր»  գոյականն  արդեն  ընդգծում  է  սահմանափակվածությունը  որոշակի  տարածության մեջ։
 Բայց Մահարին, հենց այդ «սահմանափակվածության» համատեքստում ներկայացնելով սիբիրյան  մարդկանց  կյանքը,  դնում  է  իր  վիպակի  գաղափարը՝  կյանքի  դժվարին  պայմաններում  լավը, 
լուսավորը  գտնելու  կարողությունը,  կարողություն,  որը  տվյալ  դեպքում,  կարելի  է  ասել,  մարդկային 
կամքի  ուժի  դրսևորումն  է։
  Ուստի,  «Ծաղկած  փշալարեր»  ասվածը  հենց  սիբիրյան  պայմաններին  դիմակայելու  մարդկային  կամքի  ուժի  արտահայտությունն  է։
  Բայց  մի  փոքր  մանրամասնենք։
  Այստեղ 
պետք  է  նկատենք,  որ  կա  և՛  դառնություն  դժվարին  կյանքի  նկատմամբ,  և՛  այդ  դժվարին  իրականությունը  սեփական  աշխարհամտածողությամբ,  աշխարհընկալմամբ  դիտելու  խնդիր։
  Եվ  հենց  այդ  աշխարհամտածողությունից  է  փշալարերով  առանձնացված  երկու  աշխարհներն  ընկալվում  այնպես,  որ 
հաղթահարվեն  դժվարությունները։
  Հենց  այս  կոնտեքստում  էլ  առաջ  է  գալիս  կյանքն  իր  բոլոր 
գույներով ընդունելու կարողությունը։
 Դա է դժվարությունները հաղթահարելու և կյանքը շարունակել 
ապրելու միակ ելքը։
 Ուստի, կյանքը գնահատելի և սիրելի է հենց այնպես, ինչպիսին կա տվյալ պահին։
Ու պիտի Մահարին ոչ միայն նկատի սիբիրյան բնության գեղեցկությունը, այլև «լսի» բրուտանոցի մի 
անկյունում վառվող վառարանի «երգը». «Նա գիտի անգամ ամենածիծաղելի երգերը, բավական է, որ 
դու հիշես եղանակը, և նա կերգի» (էջ 42)։
 Մամոն էլ պետք է ունենա իր սիրելի անկյունը։
 Անկյուն, որը 
սիբիրյան ճամբարում մի տեսակ հարազատ օջախ է նրա համար. «Դուրս գալով տաշտից, Մամոն լվաց 
ոտները և մտավ չորանոց։
 Առանց այլևայլության։
 Հաստատուն քայլերով։
 Առանց անհարմար զգալու։
Ոչ  ոք  կարող  էր  նրան  մեղադրել  անտակտության  կամ  անկարգության  մեջ,  որովհետև  չորանոցի  մի 
անկյունում  Մամոն  հարմարացրել  էր  մի  քանի  տախտակ,  որոնց  վրա  նա  հանգստանում  էր  ամեն  օր, 
ճաշից  հետո»  (էջ  15)։
  Ըստ  էության՝  սիրո  ծնունդն  էլ  այստեղ  շատ  բնական  պետք  է  լիներ։
  Սեր,  որի 
պտուղն  անգամ  փշալարերի  ներսում  դատապարտված  է  չգոյության,  բայց  այնուամենայնիվ,  սերունդ 
տալով չէ, որ փշալարերի ներսում հաստատվում է սիրո հարատևությունը։
 Չէ՞ որ այստեղ ընդունակ են 
ոչ  միայն  սիրելու,  այլև  կա  ամենագլխավորը՝  մարդկային  դիմագիծը  պահպանելու  մենաշնորհը։
  Մարդիկ հարկ եղած դեպքում ոչ միայն կարող են իրար օգնել, այլև դիմացինի համար պատրաստ են դեմ 
գնալ նաև սեփական սկզբունքներին։
 Հիշենք Աշոտ դայու կերպարը։
 Նա ստել չի սիրում, բայց հանուն 
Մամոյի սուտ է խոսում. «...առհասարակ, նա չէր սիրում, երբ մարդիկ ստում էին, բայց այս անգամ նա 
ինքը  ստեց,  երևի  չփչացնելու  համար  Մամոյի  գործը»  (էջ  18)։
  Եվ  փշալարերը,  այո՛,  ծաղկած  չլինելով 
հանդերձ, պետք է դիտվեն հենց այդպիսին։
 Մարդու բռնադատված կյանքն էլ շրջապատված փշալարերով կարող է գնահատելի լինել. չէ՞ որ ներսի գրված օրենքների կողքին գործում են կյանքի օրենքները։
Օրենքներ, որոնք հնարավոր են դարձնում և՛ սիրել, և՛ սիրվել՝ պահպանելով նաև մարդկային կոչվելու 
բոլոր իրավունքները։
 Փշալարեր ծաղկած են նաև նրա համար, որ, ի տարբերություն շատերի, փշալարերի  ներսում  հայտնվածներն  ապրելու  հնարավորություն  են  ձեռք  բերել  և  հայրենիք  վերադառնալու 
հույս ունեն։
 Այստեղ շեշտվում է նաև սեփական «ես»-ը չկորցնելու կարողությունը։
 Այս «ես»-ի քննումով 
էլ Մահարի-գրողը և Մահարի-հերոսը պետք է դառնացած չնայի իր ապրած դառը կյանքին, ասել է թե՝ 
չուրանալով  ապրած  կյանքը  կարելի  է  շարունակել  ապրել  կամ,  ավելի  ճիշտ  կլինի  ասել,  հաստատել 
ապրելու սեփական իրավունքը։
Իսկ ինչքանո՞վ է Գուրգեն  Մահարու «Սիբիրականը»  արդիական։
 Այս առումով գուցե մի քիչ համեմատությունն այնքան էլ տեղին չհնչի, եթե ներկայիս արտագաղթի թեման կապենք վիպակում ներկայացված  բռնադատված  աքսորի  հետ։
  Չնայած  տարբերությանը՝  թեման  ցավալի  է  նաև  մեր  ժամանակների  կոնտեքստում։
  Ի  վերջո  ի՞նչ  տարբերություն  բռնադատված  հայրենքից  հեռանալու  և  սեփական  կամքով  այն  լքելու  մեջ։
  Ճիշտ  է,  ժամանակներն  անհամեմատելի  են,  բայց  այնուամենայնիվ,  ընդհանրություններն էլ են շատ։
 Պարզապես հարցի բուն պատճառահետևանքայնությունն է փոխվել՝ ինչո՞վ է պայմանավորված ներկայիս աքսորականների թվի աճը, և ովքե՞ր են մեղավորները։
 Հայրենիքից 
հեռանալով և թողնելով հարազատ տունն ու ընտանիքը՝ հայ մարդը ձեռք է բերում մի անուն, որի հնչեղությունը տարբերություն չի դնում ժամանակների համատեքստային նշանակության և բռնադատված 
լինել-չլինելու  միջև,  այլ  կերպ  ասած՝  «աքսորական/սիբիրական»  բառը  ժամանակի  ընթացքում  չի  փոխել իր իմաստի ողբերգական հնչեղությունը, և ներկայում էլ մամոներ, Աշոտ դայիներ շատ կան։
 Եթե 
Գուրգեն  Մահարու  սիբիրականանը  բռնադատված  մարդն  է,  ապա  կամովին  սիբիրական  դառնալն  էլ 
(և ոչ միայն սիբիրական) արդեն սեփական որոշման և երկրի տնտեսաքաղաքական ինչ-ինչ գործոններով  պայմանավորված  ընտրություն  է։
  Բայց  հարցերը,  այնուամենայնիվ,  չեն  սպառվում։
  Տվյալ  տնտեսաքաղաքական  պայմաններից  ելնելով  էլ  նոր  հարցեր  են  առաջ  գալիս՝  լինել  կամովին  սիբիրական, 
բայց ինչու՞ և մինչև ե՞րբ։
Արփինե Վարդանյան 
ՓՇԱԼԱՐԵՐ, ԲԱՅՑ ԻՆՉՈՒ՞ ԾԱՂԿԱԾ (Գ. ՄԱՀԱՐՈՒ «ԾԱՂԿԱԾ ՓՇԱԼԱՐԵՐԸ» ՎԻՊԱԿԸ) 
Բանալի բառեր՝ փշալարերի տարբեր կողմերը, արտաքին աշխարհ, աշխարհից  
կտրված տարածությունը, հիշողություններ, Մահարի-գրող, Մահարի-հերոս 
։
