ԳԻՏՈՒԹՅԱՆ ՈԼՈՐՏԻ ՀԻՄՆԱԽՆԴԻՐՆԵՐԻ ԼՈՒՍԱԲԱՆՄԱՆ  
ԱՌԱՆՁՆԱՀԱՏԿՈՒԹՅՈՒՆՆԵՐԸ ՀԱՅԱՍՏԱՆՅԱՆ ՄԱՄՈՒԼՈՒՄ 
Գիտության  հիմնահարցերը՝  որպես  ցանկացած  զարգացող  հասարակության  կարևորագույն 
օղակներ, անընդհատ շարժման, փոխակերպումների մեջ են, հետևաբար դրանք ներկայացնելու հարցը 
լուրջ  խնդիր  է  դառնում  արդի  մամուլի  համար  ևս։
  Թեև,  կարծում  եմ,  հայաստանյան  մամուլն  ավելի 
շատ  քաղաքականացված  է՝  լի  տարաբնույթ  քաղաքական  գործիչների,  նրանց  ընդդիմադիր  ու  իշխանական  հայացքներին  վերաբերող  հրապարակումներով,  այնուամենայնիվ  գիտությունը  ևս  իր  կայուն 
տեղն  ունի  լրատվական  դաշտում։
  Մեզանում  այս  ոլորտի  ճիշտ  ու  նպատակային  լուսաբանումը 
զարգացման  կարիք  ունի։
  Անհամեմատ  քիչ  են  լուրջ  հետազոտությունները,  ինչպես  նաև  մասնագիտացված լրագրողները, ինչն էլ իր հերթին ծնում է ոչ պրոֆեսիոնալ մոտեցում։
Սույն ուսումնասիրության համար ընտրվել են Հայաստանում լույս տեսնող մի քանի առաջատար 
պարբերականներ՝  «Առավոտ»  և  «Հայկական  ժամանակ»  օրաթերթերն  ու  «Ազգ»  շաբաթաթերթը։
«Ազգ»-ը 2014 թ. հունվարին փոխել է օրաթերթի իր կարգավիճակը՝ դառնալով շաբաթաթերթ։
 Ընդհանուր  առմամբ,  «Ազգ»-ի  դեպքում  ուսումնասիրության  կեսը՝  կատարվել  է  որպես  օրաթերթ,  իսկ  մյուս 
կեսը՝  որպես  շաբաթաթերթ։
  Թերթերի  ուսումնասիրությունը  կատարվել  է  երկու  տարվա  կտրվածքով 
(2013-2014  թթ.)։
  Վերոնշյալ  թերթերի  հետազոտության  նպատակն  է  եղել  ներկայացնել  գիտության 
ոլորտում առկա խնդիրների լուսաբանումը, դրանց առանձնահատկությունները։
 Հետազոտության արդյունքում բացահայտվել են ոչ միայն տվյալ ժամանակահատվածում գիտական ոլորտի ամենալուրջ ու 
հանրային  նշանակություն  ունեցող  խնդիրները,  այլև  դրանք  մասնագիտական  տեսանկյունից  ներկայացնելու  արդյունավետ  ու  ոչ  արդյունավետ  մեթոդները։
  Խնդիրը,  բնավ,  չի  եղել  ներկայացնել  միայն 
ոլորտի  բացասական  կողմերը,  ընդհակառակը՝  ավելի  շատ  ուշադրություն  է  դարձվել  լրագրողների  ու 
լրատվամիջոցների  հետևողական  աշխատանքին։
  Նշյալ  թերթերի  դեպքում  տարբերություններն 
ակնհայտ են։
Հոդվածի նպատակն է՝ վերհանել գիտության ոլորտում առկա հիմնախնդիրների արձագանքը ՀՀ 
մամուլում։
 Աշխատանքում առաջ են քաշվել մի քանի հիմնական խնդիրներ՝ 
ներկայացնել  գիտության  ոլորտում  առկա  հիմնախնդիրների  վերաբերյալ  հրապարակումների 
լրագրային  առանձնահատկությունները 
(լրատվության  աղբյուրներ,  վկայակոչում,  նյութի 
կառուցվածք, վերնագրի ընտրություն և այլն), 
ուսումնասիրել այդ հրապարակումների ժանրային առանձնահատկությունները, 
քննել այն միջոցներն ու «գործիքները», որոնցով ներկայացվում են ոլորտին առչնվող հրապարակումները։
Կարևորելով  գիտական  միջավայրը  մամուլի  հրապարակումների  և  լուսաբանման  հետևողականության  տեսանկյունից՝  այն  վերլուծության  ենք  ենթարկել  և  ներկայացրել  գիտական  բարեփոխումների  պայմաններում։
  Թեմայի  վերաբերյալ  առկա  խնդիրներն  ու  հրապարակումների  բացթողումները  քննել  ենք  կոնկրետ  օրինակների  միջոցով,  և  հայաստանյան  մամուլը  ներկայացրել  որպես 
գիտության ոլորտում իրականացվող պետական քաղաքականության վերահսկող։
Ուսումնասիրելով վերոնշյալ պարբերականները՝ ներկայացրել ենք նաև խնդիրները, որոնք մշտապես ուշադրության են արժանացել ու տեղ գտել տպագիր մամուլի էջերում։
Գիտությունը ճանաչողական գործունեության հատուկ տեսակ է՝ ուղղված բնության, հասարակության և մտածելակերպի վերաբերյալ օբյեկտիվ, համակարգված և հիմնավորված գիտելիքների ստացմանը,  ճշտմանը  և  ստեղծմանը։
  Այս  գործունեության  հիմքը  գիտական  փաստերի  հավաքածուն  է, 
նրանց  պարբերաբար  թարմացումը  և  համակարգումը,  վերլուծությունը  և  այդ  հիմքի  վրա  նոր  գիտական  գիտելիքների սինթեզը կամ  ամփոփումը  գիտնականների կողմից,  որոնք  ոչ  միայն  բնութագրում  են  դիտարկվող  բնական  կամ  հասարակական  երևույթները,  այլև  թույլ  են  տալիս  կառուցել 
պատճառահետևանքային  կապեր,  և  որպես  հետևանք՝ կանխատեսել։
  Այն  ճշգրիտ  բնագիտական 
տեսությունները  և  հիպոթեզները,  որոնք  հիմնավորվում  են  փաստերով  և  փորձերով,  ձևավորում  են 
բնության կամ հասարակության օրենքները։
 Գիտությունը մտքի բազմադարյան անխոնջ աշխատանքն 
է՝  համակարգի  միջոցով  ընդհանրացնելու  աշխարհի  ճանաչողական  բոլոր  երևույթները։
  Ճշմարտությունն այն է, ինչ դիմանում է փորձով ստուգմանը։
 Լայն իմաստով գիտությունն իր մեջ ներառում է գիտական գործունեության բոլոր պայմաններն ու բաղադրիչները՝ լաբորատոր սարքավորումներից մինչև 
գիտական գիտելիքներ։
Ժամանակակից աշխարհում կյանքն անհնար է պատկերացնել առանց գիտության։
 Առկա խնդիրների  ու  ժամանակի  մարտահրավերների  համադրման  արդյունքում  գիտական  ոլորտը  ևս  քայլում  է 
առաջխաղացման  հեռանկարներին  համապատասխան։
  Զարգացող  երկրներում  արվում  է  ամեն  հնարավորը՝  գիտական  միտքն  ու  մտածողությունը  զարգացնելու,  ինչպես  նաև  նոր  հնարավորություններ 
ընձեռելու համար։
 Հայաստանում ևս այդպիսի փորձեր կատարվում են։
 Հաշվի առնելով այն, որ գիտական  աշխատանքի  հիմքը  գիտական  նորույթն  է`  պարբերաբար  անցկացվում  են  ուսումնասիրություններ, ստեղծվում են գիտահետազոտական կենտրոններ, կատարվում են վերլուծություններ և այլն։
Գոյություն  ունեն  նաև  գիտական  միություններ,  որոնցում  բավական  մեծ  քանակությամբ  գիտական կազմակերպություններ են առկա։
 Գիտության զարգացման մեջ ակտիվ դեր են խաղում կամավոր 
գիտական  ընկերությունները,  որոնց  հիմնական  խնդիրն  է  գիտական  տեղեկության  փոխանակումն 
անցկացվող  կոնֆերանսների  ընթացքում  և  հրատարակումների  շնորհիվ։
  Գիտական  ընկերություններին  անդամակցությունը  կամավոր  է,  հաճախ՝  ազատ,  և  կարող  է  պահանջել  անդամավճար։
  Պետությունը կարող է այս ընկերություններին ցուցաբերել  տարբեր օժանդակություններ, իսկ ընկերությունը 
կարող է ընդունել իշխանությանը համաձայնեցված դիրքորոշում։
Գիտնականի գործունեությունը և որակավորումը գիտական հանրույթի կողմից պետք է ճանաչում 
ստանա։
  Որակավորման  ճանաչման  հիմնական  հատկանիշը  հեղինակավոր  գիտական  պարբերականներում  հետազոտության  արդյունքների  հրապարակումն  է  և  հեղինակավոր  գիտական  կոնֆերանսներին  զեկուցումը։
  Օրինակ,  Ռուսաստանում  փորձ  է  արվել  բաժանել  հեղինակավոր  գիտական  հրատարակությունները մյուսներից՝ հրատարակությունների ցուցակի տեսքով, որոնք որակվում են որպես 
որպես ԲՈՀ-ի (Բարձրագույն որակավորման հանձնաժողով) կողմից հաստատված։
 Որպես կանոն ավելի մեծ առաջնայնություն ունեն միջազգային հրատարակություններն ու կոնֆերանսները։
 Գիտնականի 
հեղինակությունը և որակավորման ճանաչումը կապված է մասնագետների նեղ շրջանում նրա հայտնիությամբ։
  Փորձ  է  արվում  կառուցել  վարկանիշներ  այլ  գիտնականների  աշխատանքներից  տվյալ  գիտնականի աշխատանքին արված հղումների քանակով։
Գիտության  ոլորտում  կատարվող  բարեփոխումները,  ինչպես  նաև  խնդիրները  հայաստանյան 
լրատվամիջոցների ուշադրության կենտրոնում են։
 Ասել, որ բոլորն էլ ոլորտի վերաբերյալ հետևողականություն են դրսևորում, սխալ կլինի, իսկ եղած հրապարակումներն էլ չի կարելի համարել միանշանակ։
Մյուս կողմից՝ դիտարկելով գիտական ոլորտի զարգացման միտումները՝ հարկ է նշել, որ արդի հայկական  մամուլում  տեղ  գտած  հրապարակումները  հիմնականում  գիտնականների,  նրանց  կատարած  հետազոտությունների  մասին  են։
  Հայաստանյան  մամուլի  ուսումնասիրությունը  թույլ  է  տալիս  առանձնացնել  այն  թեմաները,  որոնց  2013-2014  թթ.-ին  պարբերաբար  ուշադրություն  է  դարձվել։
  Դրանց 
շարքում են՝ 
•  Քաղաքականություն և գիտական կոչումներ, 
•  Գիտական ներուժի օտարում, 
•  Գրագողություն ու ատենախոսություններ, 
•  Բարձրագույն որակավորման հանձնաժողով ու երիտասարդ գիտնականներ. չստացված կապ, 
•  Թերֆինանսավորված և պատշաճ չգնահատված գիտություն։
Անդրադառնանք դրանցից առավել շատ քննարկվող հիմնախնդիրներին։
Գրագողություն ու ատենախոսություններ։
 Գրագողության մասին խոսելիս հարկ է նշել, որ նման 
դեպքերում հաճախ ուշադրության կենտրոնում են հայտնվում ոչ միայն հետազոտողները, այլև նրանց 
գիտական  որակավորում  տվողները։
  Ինչպես  շատ  երկրներում,  այնպես  էլ  Հայաստանում  գրագողության դեպքերի նկատմամբ ԲՈՀ-ը հետևողական է՝ ստուգելով կատարված հետազոտություններում 
այն  հատվածները,  որոնք  առանց  պատշաճ  հղումների  են  արվել։
  Նրանք,  ովքեր  չեն  հավատում  այդ 
հետազոտություններին, ինչպես նաև դրանցում առկա հղումներին՝ տպագիր մամուլի էջերում հանդես 
են գալիս մեղադրանքներով, որոնք տեղ են գտնում են «Բաց նամակ» խորագրի ներքո։
«Հայտնաբերվեց  գրագողությունը»1  վերնագրված  նյութում  մանկավարժական  գիտությունների 
դոկտոր  Սերգեյ  Մանուկյանը  նամակ  է  ուղարկել  «Հայկական  ժամանակ»  թերթի  խմբագրություն՝ 
նշելով,  որ  Խ.  Աբովյանի  անվան  Հայկական  պետական  մանկավարժական  համալսարանին  կից  ատենախոսությունների  պաշտպանության  մասնագիտական  խորհրդի  նիստում  տեղի  է  ունեցել  դիպված։
Հայցորդ Անահիտ Պետրոսյանի «Սոցիալական դաստիարակության կայացման հիմնախնդիրը» թեմա1 Մանուկյան Ս., «Հայտնաբերվեց գրագողությունը», «Հայկական ժամանակ», Երևան, 4 (3158), 11.01.2013։
յով ատենախոսության մեջ ներկայացված հետազոտության խնդիրները, նորույթն ու պաշտպանության 
ենթակա  դրույթները  խորհրդի  անդամ  Լ.  Ասատրյանն  իր  ելույթում  համարել  էր  արտագրված  Լ. 
Մուրաքյանի 2010 թ. պաշտպանած ատենախոսությունից։
Գրագողության  թեմայի վերաբերյալ մեկ այլ խնդիր է նշում «Առավոտ»  օրաթերթը՝ ներկայացնելով  «Հեռացված  անդամը  բիծ  է  փնտրում  փոխնախարարի  դիսերտացիայի  վրա»1  հրապարակումը։
Մանկավարժության  դոկտոր  Սերգեյ  Մանուկյանը  մամուլում  քանիցս  հանդես  է  եկել  ԿԳ  փոխնախարար  Մանուկ  Մկրտչյանի  «Ուսուցման  կազմակերպման  կոլեկտիվ  եղանակի  իրականացման  մեթոդաբանությունը,  տեսությունը  և  պրակտիկան»  մանկավարժական  գիտությունների  դոկտորի  գիտական 
աստիճանի  հայցման  ատենախոսության  դեմ։
  Ս.  Մանուկյանն  այդ  հարցով  դիմել  է  նաև  ԲՈՀ,  որն  էլ 
ատենախոսությունը  վերադարձրել  էր  պաշտպանության  խորհուրդ՝  աշխատանքը  կրկնակի  նայելու։
Ընդհանուր առմամբ՝ «Առավոտ» օրաթերթի նշված հրապարակման մեջ ներկայացվել է, թե ինչ խնդիրներ են առկա Ս. Մանուկյանի և Մ. Մկրտչյանի միջև։
 Խոսելով նյութի մատուցման, ինչպես նաև բովանդակային  առանձնահատկությունների  մասին՝  նշենք,  որ  «Առավոտ»-ում  այս  հոդվածը  ներկայացվել  է 
տարբեր տեսանկյուններից։
 Ի տարբերություն «Հայկական ժամանակ»-ի՝ «Առավոտ»-ն իր էջերում նմանաբնույթ նյութերը ներկայացնում է փաստերը մատնանշելով։
 Ճիշտ է, թեև որոշ դեպքերում դրանցում 
արտահայտվում են վիրավորանքներ, բայց միևնույն ժամանակ՝ երկու կողմերն էլ հնարավորություն են 
ստանում  ներկայացնելու՝  արտահայտելով  իրենց  տեսակետն  ու  մեկնաբանությունն  այս  կամ  այն 
խնդրի վերաբերյալ։
Անդրադառնալով  գրագողություններին՝  հարկ  է  նշել,  որ  հիմնական  պատճառները,  որոնք  ծնում 
են  գրագողություն,  կարելի  է  բաժանել  երկու  մեծ  խմբի.  նախ  գոյություն  չունի  գրագողության  դեմ 
պայքարի  հստակ  պահանջ  բուհում,  քանի  որ  գրագողությունը  մեր  բուհական  համակարգում  չի  դիտվում որպես լուրջ խնդիր, բուհերում գրեթե գոյություն չունի գիտական շարադրանքի վերաբերյալ որևէ 
դասընթաց։
 Պատճառների երկրորդ խումբը վերաբերում է այն իրողությանը, որ մեր բուհական համակարգում գրավոր աշխատանքները դիտվում են որպես գիտելիքի վերարտադրման պարզ եղանակներ։
Այս թեմայի վերաբերյալ «Ազգ» օրաթերթն իր էջերում շտապում է տեղեկացնել. «Գերմանացի նախարարը  գիտական  աստիճանից  զրկվեց  գրագողության  պատճառով»2։
  Միջազգային  լրահոսից 
առանձնացնելով այս հրապարակումը՝ ներկայացվում է, որ Գերմանիայի կրթության նախարար Անետտա Շավանը գրագողության պատճառով զրկվել է գիտական աստիճանից։
 «Ազգ»-ը մատնանշել է այն, 
որ Շավանի թեզը վերնագրված է եղել «Անհատը և խիղճը»։
 Պարզվել է, որ Շավանի թեզը գրված եղել 
են 45 այլ աղբյուրներից և ունեցել են անբավարար հստակություն։
Թերֆինանսավորված  և  պատշաճ  չգնահատված  գիտություն։
  Յուրաքանչյուր  երկրի  սոցիալտնտեսական վիճակն ու տնտեսական զարգացումը կախված է նաև կադրային որակներից։
 Բայց սրանից զատ կարևոր է նաև այն, թե պետությունը որքանով է օժանդակում գիտնականներին։
«Գիտության փողերը  չեն ծառայում ճիշտ նպատակի»3 հրապարակման մեջ կենսաբանական գիտությունների դոկտոր, պրոֆեսոր Սեներիկ Հայրապետյանն ընդգծում է, որ գիտությունը եղել է Հայաստանի ազգային հարստությունը, և այն կարելի էր դարձնել շահութաբեր, սակայն վերջին 22 տարիներին,  ըստ  նրա,  դրսևորվեց  տգետ  քաղաքականություն,  ու  եթե  գիտությունը  դարձվեր  շահութաբեր, 
ապա մեր գիտնականները չէին գնա Հայաստանից և կունենայինք գիտական ավելի մեծ պոտենցիալ, 
քան Իսրայելը։
Սույն հրապարակման մեջ՝ հոգեբանական գիտությունների դոկտոր Սամվել Խուդոյանն էլ խոսում 
է այն մասին, որ մեր հասարակության մեջ կան կեղծ գիտնականներ, որոնք ստացել են գիտական աստիճաններ, սակայն գիտության հետ կապ չունեն։
 Փոխարենը՝ ստանում են ֆինանսավորում։
Նույն խնդրի վերաբերյալ դիրքորոշում է հայտնում նաև «Առավոտ»-ը՝ տպագրելով «Գիտությունը 
թերֆինանսավորված է և պատշաճ չգնահատված»4 Հայաստանում և արտասահմանում աշխատող 32 
երիտասարդ գիտաշխատողների բաց նամակը ՀՀ նախագահ Սերժ Սարգսյանին, կրկնօրինակները՝ ՀՀ 
վարչապետ  Հովիկ  Աբրահամյանին  ու  ՀՀ  ԿԳ  նախարար  Արմեն  Աշոտյանին։
  Նամակի  հեղինակներն 
անդրադարձել և նամակում նշել են գիտության ներկայիս վիճակի մասին։
 Նամակում բերված են նաև 
համեմատականներ՝ արտերկրի գիտական հաստատությունների հետ կապված։
Կարծում  ենք՝  գիտական  աստիճանաշնորհման  գործընթացում  պետք  է  հաշվի  առնել  ազդեցության  գործակից  ունեցող  միջազգային  ամսագրերում  տվյալ  անձի  տպագրությունների  առկայությունն 
ու քանակը, ինչը գիտական գործունեության կարևորագույն չափանիշներից է։
 Մեր երկրում մաքսային 
1 Մանուկյան Ս., «Հեռացված անդամը բիծ է փնտրում փոխնախարարի դիսերտացիայի վրա»,  «Առավոտ», Երևան, 124 (4468), 
04.07.2013։
2  «Գերմանացի  նախարարը  գիտական  աստիճանից  զրկվեց  գրագողության  պատճառով»,  «Ազգ»,  Երևան,  14  (5097), 
08.02.2013։
3 Հայրապետյան Ս., «Գիտության փողերը չեն ծառայում ճիշտ նպատակի», «Ազգ», Երևան, 112 (5115), 03.07.2013 թ.։
4 «Բաց նամակ. Գիտությունը թերֆինանսավորված է և պատշաճ չգնահատված», «Առավոտ», Երևան, 238 (4829), 09.12.2014։
համակարգի անճկունության հետևանքով արտասահմանից գիտական սարքավորումներ կամ նյութեր 
ստանալը  դարձել  է  բյուրոկրատական  անտեղի  քաշքշուկների  պատճառ,  որը  հաճախ  ավարտվում  է 
ժամանակի և պատվիրված նյութերի հսկայական կորստով։
Բացի  հիմնախնդրային  նյութերից՝  թերթերում  պարբերաբար  ներկայացվում  են  նաև  հանրապետությունում անցկացվող գիտաժողովների վերաբերյալ տեղեկություններ։
 Դրանք անհամեմատ ավելի 
շատ են հատկապես «Ազգ» շաբաթաթերթում։
  Հիմնականում ներկայացվում են Հայկական պետական 
մանկավարժական  համալսարանում  անցկացվող  միջոցառումներն  ու  կոնֆերանսները։
  Դրանցում 
կարևոր մաս են կազմում նաև հանդիպումները՝ տարբեր գիտնականների ու կրթության ոլորտի առաջատար մասնագետների հետ։
Հարկ է ընդգծել, որ «Ազգ»-ում է, որ պարբերաբար անդրադարձ է կատարվում նաև հայազգի այն 
գիտնականներին, նրանց կյանքին ու գործունեությանը, որոնք մեծ հետք ու անուն են թողել գիտական 
աշխարհում։
  Ակնարկային  ժանրով  գրված  նյութերը  ներկայացնում  են  պատմության  մեջ  կարևոր  դեր 
ունեցած  անհատներին։
  Նրանց  կյանքի,  գիտահետազոտական  ձեռքբերումների  մասին  անդրադարձերն  օգնում  են  ընթերցողներին  ավելի  ընդգրկուն  ձևով  պատկերացում  կազմել  հայ  գիտնականների 
մասին։
 Թերևս ընդգծելով նրանց վաստակը գիտության բնագավառում՝ թերթը շարունակում է մշտապես  երիտասարդներին  ուղղորդել  դեպի  գիտական  աշխարհ։
  Թերթում  զետեղվում  են  ծավալուն  ակնարկներ՝ Էդուարդ Օրդյանի, Հրաչիկ Սիմոնյանի, Պերճ Ստեփանյանի և այլոց մասին։
Անդրադառնալով  գիտության  հիմնախնդիրների  լուսաբանման  ժանրային  առանձնահատկություններին՝  հարկ  է  նկատել,  որ  գիտական  թեմաներով  հրապարակումները  հիմնականում  մեր  հետազոտության առանցք երեք թերթերում լուրի, հոդվածի ու հարցազրույցի ժանրերով են։
 Թեև փորձ է կատարվել կիրառել մյուս լրագրային ժանրերը ևս։
Ժուռնալիստիկայում  գոյություն  ունեն  նորության  և  արժեքավորության  չափանիշներ.  «Ընդունված դասակարգման համաձայն գոյություն ունի 6 հատկանիշ, որոնք նյութին արժեք ու նորություն են 
հաղորդում։
 Դրանցից չորսն ուղղված են լսարանին և տարբերվում են ըստ լսարանի ու բնակավայրի։
Դրանք են ազդեցությունը, մերձավորությունը, հանրաճանաչությունը և արտասովորությունը։
 Երկուսը 
համընդհանուր  են՝  ուղղված  տարբեր  վայրերի  ամենատարբեր  լսարաններին՝  օպերատիվությունը  և 
կոնֆլիկտը»1։
Գիտական  հիմնախնդիրները  ներկայացնելիս՝  ընթերցողը  հաճախ  ստիպված  է  լինում  առնչվել 
կոնֆլիկտի  հետ։
  Նորության  և  արժեքավորության  այս  չափանիշները  բնորոշ  են  հենց  լուրի  ժանրին։
Համացանցի առկայության պարագայում, թերթերի օպերատիվությունն այլ երանգ է ստացել։
 Ժուռնալիստիկայի ժամանակակից տեսաբաններն ասում են. նույնիսկ ամենակարևոր իրադարձությունը նույնքան կյանք ունի, որքան հում ձուկը։
 Օպերատիվ ինֆորմացիա ստանալու ընթերցողի պահանջը բավարարելու համար այս երեք թերթերն իրադարձությունը հրապարակում են կատարման պահից անմիջապես հետո՝  թերթի նոր լույս տեսնող համարում (բացառությամբ «Ազգ»  շաբաթաթերթի)։
  Հետազոտության ընթացքում չի հանդիպել այնպիսի իրադարձային նյութ, որը հրապարակվել է երկու կամ մի քանի 
օր անց (բացառությամբ կիրակի և երկուշաբթի օրերի), քանի որ Հայաստանում  թերթերն այդ օրերին 
լույս չեն տեսնում։
«Առավոտ»  օրաթերթն  ամսվա  ընթացքում  մի  քանի  անգամ  հարցազրույցի  տեսքով  ևս  անդրադարձել է գիտական ոլորտի հիմնախնդիրներին։
 Այս ժանրի միջոցով առավել ընդգծվում է զրուցակիցների  անհատականությունը։
  Եթե  լուրի  կամ  հոդվածի  դեպքում  զրուցակիցները  տարբեր  մարդիկ  են, 
ապա  հարցազրույցի  դեպքում՝  մեկը։
  Ժուռնալիստիկայում  գոյություն  ունեն  հարցազրույցի  տարբեր 
տեսակներ։
  Թերթում  հաճախ  կիրառվող  տեսակը  տեղեկատվականն  է։
  Ընդհանուր  առմամբ,  տեղեկատվական հարցազրույցն ամենատարածված տեսակն է, որի նպատակը նորությունների համար նյութեր  հավաքելն  է։
  Խիստ  ժամանակային  ստանդարտների  առկայության  արդյունքում  այդ  հարցազրույցն առանձնանում է իր բավական դինամիկ ընթացքով։
 Ամենատարածված հարցազրույցներն օգտագործվում են կոնկրետ նորության, փաստի, իրադարձության հաղորդման համար2։
«Առավոտ»-ում  և  «Ազգ»-ում  ամենաշատ  կիրառվող  ժանրը  հոդվածն  է։
  Այն  վերլուծական  խմբի 
ամենատիպական  ժանրն  է  համարվում։
  Հոդված  գրում  են  որևէ  գլոբալ  խնդրի  մասին,  որում  անպայման  պետք  է  առկա  լինեն  փաստեր,  այնուհետև  հոդվածագիրը  կատարում  է  վերլուծություն,  վերջում 
հանգում եզրակացության։
Մամուլում  գերակշռել  են  իրադարձային  նյութերը,  ինչը  թույլ  է  տալիս  փաստելու,  որ  գիտական 
ոլորտում  իրականացվող  միջոցառումներն  են  նպաստել  հետևողական  անդրադարձ  կատարելու  այս 
կամ  այն  խնդրին։
  Օրինակ՝  «Առավոտ»  օրաթերթում  եղել  են  նույնիսկ  հրապարակումներ,  երբ  թեման 
1 Միտչել Կ., «Լուրի բանաձև», Երևան, 2011, էջ 11։
2 Դեմուրյան Ա., Հարցազրույցի գաղտնիքները, Երևան, 2005 , էջ 16։
ներկայացվել է մեկ կամ մի քանի շաբաթ։
 Ընդ որում, հրապարակման հեղինակները ոչ միայն լրագրողներ են, այլև գիտության ոլորտի փորձագետներ, ուսուցիչներ կամ դասախոսներ։
Բացի  իրադարձային  նյութերից,  «Առավոտ»  օրաթերթում  քիչ  չեն  նաև  հեղինակային  նյութերը։
Դրանց  հեղինակները  կրթության  ոլորտի  փորձագետներ  են,  որոնք  յուրաքանչյուր  հարմար  առիթի 
դեպքում ներկայացնում են կրթական ոլորտի խնդիրները։
Դպրոց, բոլոնյան համակարգ, մագիստրատուրա, ասպիրանտուրա. ուսումնասիրվող ժամանակահատվածում այս թեմաներին պարբերաբար անդրադարձել են կրթության ոլորտի փորձագետ Անահիտ 
Բախշյանն  ու  տնտեսագիտության  դոկտոր,  պրոֆեսոր  Արմեն  Ճուղուրյանը։
  Նրանք  փաստերով  հիմնավորում են խնդիրները, վերլուծում իրավիճակը, ինչպես նաև լուծման ուղիներ առաջարկում։
 Թերթը 
պատրաստակամ  է  պատասխանող  կողմին  արտահայտվելու  լրատվական  տարածք  տրամադրել. 
«Պատրաստ ենք տպագրել նաև մյուս կողմի տեսակետը»1։
Ի  տարբերություն  «Առավոտ»-ի՝  «Հայկական  ժամանակ»  թերթը  քաղաքական  այլ  կողմնորոշում 
ունի՝ չնայած խոսքի արտահայտման իրավունք է ընձեռում իր ընթերցողներին, որոնք նույնպես թերթի 
քաղաքական  հայացքներին  են  սատարում։
  «Բաց  նամակ  խմբագրությանը»  խորագրի  ներքո  բազմաթիվ  ընթերցողներ  թերթի  խմբագրություն  են  ուղարկում  նաև  իրենց  դժգոհությունները,  այդ  թվում՝ 
կապված գիտության ոլորտում կատարվող փոփոխությունների ու գործընթացների հետ։
 «Առավոտ»-ի 
էջերում  հեղինակային  մոտեցմամբ  ներկայացվում  է  խնդիրը  և  փաստերը,  այնուհետև  լուծման  մեխանիզմներ առաջարկվում։
 «Ազգ»-ի 2013 թ.-ի հրապարակումներում էլ գերակշիռ մաս են կազմում պաշտոնական հաղորդագրությունները։
 Կրթական ոլորտին առնչվող հրապարակումների հարցում հետևողականություն չէ դրսևորում։
«Ազգ»-ը թեև հետազոտության համար վերցված թերթերից մամուլի ամենաերկար պատմությունն 
ունի, այդուհանդերձ թերթի էջերում չի հանդիպում հստակ խորագրերի՝ թե´ բովանդակային, թե´ ձևավորման  առումներով,  մինչդեռ  ընթերցողների  մեծամասնությունն  իր  առաջին  տպավորությունը  ստանում է նրա գեղակառույցից։
 Վերնագրերը, լուսանկարներն ու նյութերի շարվածքն այսպես թե այնպես 
ազդում  են  ընթերցողների  հոգեբանության  վրա։
  Հստակ  խորագրերի  օգտագործման  սկզբունք  չունի 
նաև «Հայկական ժամանակ» օրաթերթը։
Գիտական  թեմաները  ոչ  միայն  Հայաստանում,  այլև  ամբողջ  աշխարհում  մեծ  ուշադրության  են 
արժանանում։
  Ե´վ  ուսանողների,  և´  ասպիրանտների,  ինչպես  նաև  ծնողների  շրջանում  այդ  ուշադրությունը կապված է գիտության համակարգում ներդրվող ծրագրերի հետ։
  Փորձը  ցույց է տալիս, որ գիտական  նոր  ծրագրերը  թեև  դժվար  են  ընդունվում  հասարակության  կողմից,  այնուամենայնիվ,  լայն 
արձագանք են ստանում։
 Այս իրողությանը ևս անդրադառնում է տպագիր մամուլը։
 Գիտական ոլորտի 
խնդիրներին,  ինչպես  նաև  ձեռքբերումներին  անդրադառնում  են  հիմնականում  թերթերի  ավելի 
թրծված  լրագրողները  («Առավոտ»  օրաթերթ`  Գոհար  Հակոբյան,  «Հայկական  ժամանակ»`  Աննա  Զախարյան)։
 Նրանք համարվում են այս թերթերի կրթական ու գիտական թեմաներով նյութերի պատասխանատուները։
 «Ինչպես մնացած մյուս բոլոր ոլորտների դեպքում, կրթության և գիտությանն անդրադառնալիս  էլ  մենք  ելնում  ենք  առավելագույնս  օբյեկտիվ  ու  անաչառ  լինելու  սկզբունքից,  պարտադիր 
փորձում ենք ներկայացնել խնդրին առնչվող բոլոր կողմերի տեսակետները։
 Հիմնականում անդրադառնում  ենք  խնդիրներին`  դրանց  վրա  ուշադրություն  հրավիրելու  և  շտկված  տեսնելու  ակնկալիքով։
Իհարկե, դա չի նշանակում, որ ուշագրավ ձեռքբերումներն ու հաջողությունները չենք նկատում ու չենք 
լուսաբանում»2։
Այսպիսով,  ուսումնասիրելով  «Առավոտ»,  «Հայկական  ժամանակ»,  «Ազգ»  թերթերը  2013-2014 
թթ. ժամանակահատվածում՝ հանգում ենք հետևյալ եզրակացությունների՝ 
1.  Ներկայումս ՀՀ գիտական համակարգը գտնվում է մի փուլում, որը կարելի է անվանել «փորձարարական», ինչն ունի իր դրական և բացասական կողմերը։
 Այդ առումով մամուլը ևս փորձությունների 
հաղթահարման ընթացքում է։
2.  Գիտության  ոլորտին  առնչվող  հրապարակումների  տեղեկատվական  առիթը,  որպես  կանոն, 
իրադարձային միջոցառումներն են։
 Հետևաբար նման հրապարակումներն աչքի չեն ընկնում խորքային 
ուսումնասիրություններով,  թեմայի  վերաբերյալ  մանրամասն  քննությամբ։
  Դրանք  ավելի  շատ  արձանագրային բնույթի են։
3.  «Գիտություն» խորագրի հստակ տարանջատմամբ աչքի է ընկնում միայն «Առավոտ» օրաթերթը։
 Անշուշտ, դա ինքնանպատակ չի արվում. այդկերպ փորձ է արվում ընթերցողին լրատվական տարածքում  ճիշտ  և  նպատակային  կողմնորոշել։
  Այդ  խորագրի  ներքո  տեղ  գտած  հրապարակումները  և´ 
իրադարձային, և´ հեղինակային նյութեր են, որոնց միջոցով քննվում են ոլորտին առնչվող խնդիրներն 
ու մտահոգությունները։
1 «Առավոտ», Երևան, 190 (4781), 02.10.2014։
2 Զախարյան Ա.-ի հետ ունեցած հարցազրույցից, «Հայկական ժամանակ» թերթի լրագրող, Երևան, 26.02.2015։
4.  Հայաստանյան մամուլում ժանրերի ընտրությունը միանման է։
 Ամենահաճախ կիրառվող ժանրերից են՝ լուրը, հարցազրույցը, թղթակցությունն ու հոդվածը։
 Ընդ որում՝ հոդվածները (և ոչ միայն) ոչ 
ամբողջությամբ են համապատասխանում ժանրի չափորոշիչներին։
 Որոշ դեպքերում նկատվում է ժանրերի միաձուլում։
5.  Գիտության ոլորտի վերաբերյալ հրապարակումներում քիչ չեն նաև էթիկական խախտումները։
Լրագրողներն ու լրատվամիջոցները երբեմն իրենց թույլ են տալիս խախտել մասնագիտական էթիկայի 
կանոնները՝  հաղորդելով  ոչ  հավաստի  տեղեկություններ։
  Ավելին,  հրապարակվում  են  նաև  անձի 
արժանապատվությունն ու համբավը ոտնահարող լուրեր։
6.  «Հայկական  ժամանակ»  օրաթերթի  հրապարակումներում  քաղաքական  հայացքների  դրսևորումն ակնառու է։
 Պատահական չէ, որ այստեղ տպագրվում են հիմնականում այնպիսի նյութեր, որոնք 
արձանագրում են բացառապես ոլորտի խնդիրները, բացթողումները։
7.  Մամուլում  ամենաակնառու  բացթողումներից  է  ոլորտին  առնչվող  ֆոտոպատմությունների  և 
լուսանկարների պակասը։
 Դրանք ևս կարող  են հաղորդվող տեղեկատվությանն արժեքավոր լրացում 
լինել։
Հաշվի առնելով վերոնշյալ եզրակացությունները՝ առաջարկում ենք. 
1.  Ցանկալի կլիներ, որ գիտական թեմաների վերաբերյալ նյութեր հեղինակեն մասնագիտացված 
լրագրողները,  քանի  որ  մակերեսային  լուսաբանումներին  այդ  դեպքում  կփոխարինեն  խորքային  վերլուծությունները։
2.  ՀՀ  կրթության  և  գիտության  նախարարության  պաշտոնաթերթ  համարվող  «Կրթություն»  շաբաթաթերթը պետք է անդրադառնա գիտության ոլորտում առկա խնդիրներին, իսկ ահա քաղաքական 
տեսակետներ թերթում չներկայացնելու դեպքում ավելի շատ ընթերցողներ հակված կլինեն կարդալու 
շաբաթաթերթը։
3.  Lրագրողների  համար  կազմակերպել  վերապատրաստման  դասընթացներ։
  Հետագայում  այն 
կնպաստի գրագետ ու հետևողական աշխատանքներ կատարելուն, ավելի տեղյակ լինելու այդ բնագավառում առկա նորարարություններին ու բացթողումներին։
Հովհաննես Վարդանյան 
ԳԻՏՈՒԹՅԱՆ ՈԼՈՐՏԻ ՀԻՄՆԱԽՆԴԻՐՆԵՐԻ ԼՈՒՍԱԲԱՆՄԱՆ  
ԱՌԱՆՁՆԱՀԱՏԿՈՒԹՅՈՒՆՆԵՐԸ ՀԱՅԱՍՏԱՆՅԱՆ ՄԱՄՈՒԼՈՒՄ 
Բանալի բառեր՝ գիտական հիմնախնդիրներ, գիտական միջավայր, ոլորտի առաջխաղացման
հեռանկարներ, գիտական կոչումներ, չստացված կապ, պատշաճ չգնահատված գիտություն,
լուսաբանման ժանրային առանձնահատկություններ
։
