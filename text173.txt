Ականավոր հայագետ Մանուկ Աբեղյանը Ղազար Փարպեցու «Հայոց պատմության» մաշտոցապատումը բնորոշում է այսպես. «Փարպեցին անում է մի խառնակ պատմություն, որ բնավ նման չէ ոչ Խորենացուն եւ ոչ էլ Կորյունի պատմածներին, եւ ինքն իր մեջ էլ խիստ հակասական է» ([1], էջ 356)։
 Իսկ վերջում անում է մի տողատակային եզրահանգում. «...Փարպեցու Պատմության գրերի գյուտի վերաբերյալ հատվածն իր ամբողջությամբ դեռ ուսումնասիրելի է բնագրական տեսակետով, քանի որ դա, ինչպես պարզ երեւում է, անաղարտ չի մնացել» (էջ
358)։
 Անշուշտ, բնագրի հակասական լինելը ենթադրում է, որ այն
աղավաղված է, բայց ոչ այն աստիճան, որ լինի պակասավոր։
Բանն այն է, որ թե՛ Մ. Աբեղյանը, թե՛ Ղազար Փարպեցու բնագրի
հրատարակիչները եւ այլ մեկնիչներ (տե՛ս [2], էջ 15, ծնթգր. 3, [3], էջ 3234, ծնթգր. 11, [4], թ. 11-12, էջ 15) համարել են, որ Ղ. Փարպեցու Պատմության մաշտոցապատումից պակասում է առնվազն երեք պարբերություն, որն է` Մաշտոցի միջագետքյան առաքելությունը եւ գրերի գյուտը։
Սա հայ բնագրագիտության պատմության մեջ ամենահայտնի երեւույթն է, երբ ունենք լրիվ, ամբողջական (ո՛չ անաղարտ) բնագիր, բայց
այդ բնագիրը XVIII դ. գրչի, XIX դ. հրատարակչի եւ XX դ. մեկնիչի կողմից ընկալվում է իբրեւ պակասավոր բնագիր, որովհետեւ նշվածները՝
XXI դ. ընթերցողներով հանդերձ, չհաշված բացառությունները (օր.՝
տե՛ս [5], էջ 223-225, 229-232) գտնվում են Կորյունի եւ Խորենացու
109մաշտոցապատումի ազդեցության տակ, որով գրերի գյուտն անբաժան
է դիտվում միջագետքյան գործուղումից։
 Մինչդեռ Ղազար Փարպեցին
ունի սեփական տեսակետը գրերի գյուտի հարցում, որն էլ լիովին, թեկուզ փոքր-ինչ խրթին եւ աղավաղ ոճով, ներկայացրել է իր Պատմության I դրվագում։
Ահա, ըստ Ղազար Փարպեցու մաշտոցապատումի, Հացեկաց գյուղի Վարդանի որդի, արքունի զինվոր ու դպիր, ապա` ճգնավոր Մաշտոցը, որ մեծ հեղինակություն էր վայելում հասարակության եւ վանական-անապատական շրջաններում, շատ էր մտահոգված հայերեն
գրավոր գործունեություն չլինելու պատճառով, մանավանդ, որ կան
հայերեն նշանագրեր։
Բանից պարզվում է, որ այդ նշանագրերի գոյության մասին մեկը
եկեղեցում հայտնել է Վռամշապուհ արքային, թե ինքը դրանք տեսել է
մի գյուղում ոմն եպիսկոպոսի մոտ։
 Վռամշապուհը անտարբեր է մնացել այդ լուրի նկատմամբ, բայց այդ մասին հայտնել է հայոց կաթողիկոս Սահակ Պարթեւին, որը նույնպես անտարբեր է ընդունել լուրը։
Սակայն, հենց որ Մաշտոցի հետ զրույց է բացվում հայերեն գրերի
մասին, վերջինիս հայտնում է Վռամշապուհից օրեր առաջ լսած տեղեկությունը։
 Ուստի մտնում են թագավորի մոտ, որը եւս պնդում է իր
լսածը. « Եւ նոցա լուեալ զայս ի թագաւորէն, փութացուցանէին զնա՝
ասելով, թե ճեպեա յաղագս մեծ եւ օգտաբեր աշխարհիս Հայոց գիւտիս
այսորիկ ի ժամանակս քոյ, որ շատ ավելի առ յապայսն բերէ քեզ շահ,
յիշատակ անմոռաց եւ օգուտ երկնաւոր վայելից, քան զիշխանութիւն
թագաւորութեանդ քո, եւ կամ որպէս յառաջ քան զքեզ նախնիքն քո էին
յազգէն Արշակունեաց » ([4], էջ 32)։
Թագավորի փառասիրությունը շոյելով՝ « վաղվաղակի ստիպով »
Վահրիճ իշխանին դեսպան են ուղարկում լուրը հայտնած երանելի
Հաբել երեցի մոտ, վերջինս էլ իր հերթին « փութանակի » հասնում է իր
մերձավոր, բարեպաշտ (ո՛չ եդեսացի, ո՛չ ասորի – Ա.Ս. ), սքանչելի
եպիսկոպոս Դանիելի մոտ, որից առնելով նշանագրերը՝ բերում է արքունիք։
Ղազար Փարպեցին, որ գրերը բերել տալու հատվածը միայն
շարադրում է ըստ Կորյունի՝ համապատասխան վերոնշյալ սրբագրումներով, գրեթե Կորյունի բառերով ավելացնում է. «Իսկ արքայն
Հայոց, սուրբ կաթողիկոսաւն եւ երանելեաւն Մաշտոցիւ, ընկալեալ
զնշանագիրսն ի Հաբելէ, ուրախ լինէին» (էջ 32)։
Սրանով Ղազար պատմիչը ավարտում է հայերեն նշանագրերը
գտնելու պատմությունը եւ, շարունակելով, ներկայացնում է այդ նշանագրերի հիման վրա այբուբեն կարգելու եւ կիրարկման մեջ դնելու
գործը, որը Մաշտոցը հաջողությամբ կատարում է, որովհետեւ նրան
110«մասնագիտորեն» օգնում է կաթողիկոս Սահակ Պարթեւը, ինչպես
սկզբից, առաջին զրույցից եւ ետ, խոստացել էր։
Բայց պարզվում է, որ հայերեն այբուբենը ոչինչ չարժե, եթե դա
չներդրվի դպրոցներում, իսկ դպրոցում չի կարող ներդրվել, մինչեւ
հայերեն չթարգմանվի ս.Գիրքը։
 Իսկ ամենակարեւոր եւ դժվար այդ գործը կարող է անել միմիայն Սահակ Պարթեւը, որին էլ դիմում են ազգովի, խնդրելով, որ նա ստանձնի այդ գործը, որ մեծությամբ հիշեցնում է
նրա նախապապի՝ Գրիգոր Լուսավորչի սխրանքը, « որ յանգիտութենէ
ի ճշմարիտ աստուածգիտութիւն առաջնորդեաց աշխարհիս Հայոց » (էջ
38)։
 Ահա նույնպիսի փառքով է պսակվում նաեւ Սահակը։
Ո՞րն է ուրեմն գրերի ստեղծման մեջ Մաշտոցի դերն ըստ Ղազարի. հայերեն դպրության հարցով մտատանջվե՞լը, կաթողիկոսին ու
թագավորին գրի հարցում շտապեցնե՞լը, թե՞ Դանիելի մոտ պահպանված նշանագրերը կարգի բերելը Սահակի օգնությամբ եւ դպրոցներ
հիմնելը։
Փաստորեն ստացվում է, որ նշանագրերը չեն հորինվել, այլ ձեռք
են բերվել, եւ դա Ղազարի պատմության մեջ արտահայտվել է մի քանի
անգամ։
1. Ցույց տալով, որ Մաշտոցը մտահոգ ու տրտում էր հայերեն
դպրություն չունենալու պատճառով, Փարպեցին գրում է. « Զայս ի
բազում ժամանակաց զմտաւ ածեալ երանելի առն Մաշտոցի եւ
փղձկացեալ յանձն յուր, մանաւանդ թէ գոն նշանագիրք հայերէն
լեզուոյս, որով հնար է ինքեան ձայնիւ, եւ ոչ մուրացածոյ բարբառով, շահել զոգիս արանց եւ կանանց առ հասարակ յամենայն
եկեղեցիս բազմութեանն » (էջ 30)։
Թե որտեղից է լսել Մաշտոցը նշանագրերի գոյության մասին
մինչեւ Սահակից իմանալը, Ղազարը չի ասում։
2. Հաբել երեցի միջոցով նշանագրերը Մաշտոցին հասցնելուց
հետո Ղազարը գրում է (այս տեղում բանասերների կարծիքով
բնագիրը պակասավոր է, եւ XVIII դարում ձեռագրի գրիչը այն
լրացրել է Խորենացու Պատմության մեջ եղած մաշտոցապատումից ([4], թ.11-12)). « Եւ այսպէս դիպեալ գիւտի նշանագրացն՝
ձեռն ի գործ արկանէր երանելին Մաշտոց...» (էջ 34), որ պետք է
հասկանալ, թե պատահելով նշանագրերի գյուտին՝ Մաշտոցը գործի անցավ։
Այնուհետեւ բնագիրն աղավաղվել է (« յերիւրելով զնա սուրբ հայրապետին Հայոց Սահակայ...» ), ուստի կարելի է առաջարկել ավելի
ճիշտ ընթերցման տարբերակ. « ....յերիւրելով զնա հեգենային ուղղաձայնութեան` ստեպ հարցմամբ ուսանելով ի սուրբ կաթողիկոսէն Սահակայ զաթութայիցն գաղափար` ըստ անսայթաքութեան յունին։
 [Իսկ]
սուրբ հայրապետին Սահակայ դիւրահնար ճանապարհ ցուցանելով
111կարգադրութեան գրենոյս եւ տալով նմա օգնականս եւ այլ այրս բանիբունս եւ մտացիս ի քահանայիցն Հայոց, որք էին առ սակավ մի, որպէս
երանելին Մաշտոց, մերձաւորեալք ի յունարէն հեգենայինսն (իսկ լավ
իմացողը Սահակն է՝ ըստ Ղազարի – Ա.Ս .), որում առաջնոյն անունն
էր Յոհան ի գաւառէն Եկեղեաց, եւ երկրորդին՝ Յովսեփ ի Պաղանական
տանէն, եւ երրորդին՝ Տէր ի Խորձենոյ, եւ չորրորդին՝ Մուշէ ի Տարօնոյ,
որոց օգնելովն զօրէր երանելի Մաշտոց, հանիդպեցուցանէր զհայերէն
աթութայսն ըստ կարգման սիլովբայիցն Յունաց։
 Վասն զի ոչ լինէին
բաւական ի վճարել անսխալ ուղղակի առանց առաջնորդելոյ նոցա
սրբոյ հայրապետին Սահակայ, որ յոյժ առլցեալ վարժիւք անցանէր
զբազում գիտնովքն Յունաց.... » (էջ 34-36)։
 Այսպիսով, Մաշտոցն ամեն
մի ձեռնարկում հաջողել է շնորհիվ Սահակի։
3. Դիտարկենք եւս մի վկայություն առ այն, որ Մաշտոցը նոր
նշանագրեր չի հորինել ըստ Ղազարի։
 Հայոց ավագ քահանաները՝ Մաշտոցով, նախարարներն ու տանուտերերը՝ թագավորով, ս.Գիրքը թարգմանելու խնդրանքով դիմում են կաթողիկոս
Սահակին՝ ասելով. « Մեք որ կամք առաջի քո, հանդերձ երանելեաւն Մաշտոցիւ, զոր զարթոյց աստուածային շնորհ ի ցանկութիւնս այս՝ կարգել զվաղնջուցն գրեալ շարագիրս (փխ. Նշանագիրս` ըստ Մ. Աբեղյանի ուղղման – Ա.Ս. ) տառիցն, զորս ոչ ուրուք էր հոգացեալ արկանել ի կիր, այլ ասորի մեծաջան եւ անօգուտ ուսմամբքն աշխատեալք յոխորտ...մինչեւ գտաւ (գտնվեց–
Ա.Ս.) գիր եւ աջողելով Քրիստոսի եկեալ յաճումն տակաւին զօրանայ... » (էջ 36)։
Ինչպես տեսանք, Ղազարի մաշտոցապատումի մեջ ոչ մի բնագրային խզում չկա։
 Պարզապես V դարի վերջում ունենք գրերի ստեղծման մի ուրույն պատմություն, որը էականորեն տարբեր է Կորյունից։
Բայց բանասերներին շփոթի է մատնել, հավանաբար, այն հարգանքի
տուրքը, որ Ղազարը հղել է Կորյունին «Պատմության» առաջին դրվագի 10-րդ հատվածում. « Եւ զայս թէ կամիցի ոք գիտել հաւաստեաւ՝ ի
պատմութենէ գրոց առն ցանկալի Կորեան, աշակերտի նորին երանելւոյն Մաշտոցի, կարդացեալ տեղեկասցի զվարս կենաց նորա, եւ գիր
հայերէն նշանագրացն, թէ ե՛րբ կամ ուր եւ կամ յոյր ուրուք ձեռն գտանէ՝
թագաւորին Հայոց Վռամշապհոյ ջերմեռանդն խնդրելով. զոր կարգեաց
գրելով ճշմարտապէս յառաջադրեալ այրն հոգեւոր Կորիւն, ուստի եւ
մեր բազում անգամ կարդալով տեղեկացեալ հավաստեաւ » (էջ 30)։
Իրականում, Ղազարն ամեն բան ճիշտ է ասել. թե ուզում ես տեղեկանալ Մաշտոցի կյանքին, թե երբ, որտեղ կամ ում ձեռքով է գտնվել
հայոց գիրը Վռամշապուհի խնդրանքով, կարդա՛ Կորյուն։
 Ղազարի
նկարագրածից բոլորովին պարզ է, որ Մաշտոցը հայերեն գրեր չի
ստեղծել։
 Կարծես Ղազարը բազում անգամ կարդացել է միայն Կորյու112նի սկզբնամասը։
 Ղազարի կարծիքով Մաշտոցի հետագա գործը վերաբերում է միայն Դանիելյան նշանագրերի կարգավորմանը եւ կիրարկմանը։
 Այնուամենայնիվ, տարօրինակ չէ, որ այսքանից հետո Ղազարը
մի փոքրիկ հատված՝ Վահրիճի առաքելությունը եւ Դանիելյան գրերի
ձեռքբերումը, գրեթե բառացի քաղագրել է Կորյունի բնագրից, որովհետեւ դրանով նա հավաստել է Կորյունի արժեքը։
Այլ բան է, որ բնագրային մանր առնչություններ են դիտարկվում
Խորենացու եւ Փարպեցու մաշտոցապատումների միջեւ։
 Որտեղի՞ց դըրանք, եթե Խորենացու «Պատմության» մեջ մաշտոցապատումը հետագա (VII-VIII դդ.) խմբագրության արդյունք է, որի համար աղբյուր են
ծառայել Կորյունի «Վարքը» եւ Ղազարի «Պատմությունը»։
 Մյուս կողմից, ինչպես տեսանք, Ղազարի առաջին դրվագի գլխավոր աղբյուրը եղել է Խորենացու «Պատմությունը» (տե՛ս [6], էջ 51-91, նաեւ [1], էջ 354358)։
 Այսինքն, բուն Խորենացու «Պատմությունը» աղբյուր է եղել Ղազարի համար, իսկ Ղազարի «Պատմությունը» աղբյուր է եղել Խորենացու «Պատմության» ընդմիջարկող-խմբագրի համար։
 Մեջբերենք
երկու բնագրային տեղիները։
Մ. Խորենացի. « Փոխատրելով զհայերէն աթութայսն ըստ անսայթաքութեան սիւղաբայից Հելլենացւոց » (Գ.53)։
Ղ. Փարպեցի. « Հանդիպեցուցանէր զհայերէն աթութայսն ըստ
կարգման սիլովբայիցն Յունաց, ստէպ հարցմամբ եւ ուսանելով ի
սուրբ կաթողիկոսէն Սահակայ զաթութայիցն գաղափար, ըստ անսայթաքութեան Յունին » (էջ 34)։
Մ. Խորենացի. «... կարգեալ ըստ ձեւոյ օրինակի յունականին
զվաղնջուցն գրեալ շարագիր տառից » (Գ.52)։
Ղ. Փարպեցի. « ...կարգել զվաղնջուցն գրեալ շարագիրս [փխ.
Նշանագիրս] տառիցն, զորս ոչ ուրուք էր հոգացեալ արկանել ի կիր »
(էջ 36)։
Բնագրային համատեքստից ակներեւ է, որ երկու զույգ մեջբերումների դեպքում էլ Ղազար Փարպեցու տողերը հնչում են ավելի բնական
ու հարազատ, իսկ Խորենացուն վերագրված տողերը մի տեսակ արհեստական են՝ հարմարեցված պատմահոր ոճին։
Բայց կա եւս մի անուղղակի բնագրային առնչություն, որ չի նկատվել, բայց շատ խոսուն է։
 Արդեն նշել ենք, որ Խորենացու «Պատմության» ընդմիջարկող-խմբագիրը V դարի սկզբների՝ առաջին երկու
տասնամյակի համար պարսից արքա է ճանաչում Վռամին` Հազկերտի փոխարեն (Մ.Խորենացի, III, 52)։
 Նույն սխալը տեսնում ենք Ղազարի մոտ, բայց արդեն ոչ պատահական, որովհետեւ Ղազարը կարծել է,
որ այդ ժամանակ դեռ շարունակում էր իշխել Շապուհը, իսկ Շապուհին իրականում հաջորդել է Վռամը (էջ 40)։
 Այնպես որ, Վռամը պար113սիկ թագավոր է, մի դեպքում՝ սխալ իմացությամբ, մյուս դեպքում՝
սխալ համոզմունքի պատճառով։
Կարելի՞ է արդյոք կարծել, Մանուկ Աբեղյանի կասկածը փոխարկելով (հմմտ.[1], էջ 357), որ Փարպեցու «Պատմության» հետագա խըմբագիրը օգտագործել է Խորենացու «Պատմության» խմբագրի ներմուծած մաշտոցապատումը։
Ո՛չ, որովհետեւ երկու բնագրերի նմանության հիմքը կազմող երկու
փոքրիկ տեղեկությունները հատուկ են միմիայն Ղազար Փարպեցու
մաշտոցապատումի հայեցակարգին, ըստ որի՝ Մաշտոցը ոչ թե գրերի
ստեղծողը, այլ դրանց կարգավորողն է։
 Պատահական չէ, որ Մաշտոցի
այդ նոր ֆունկցիան առաջ է բերել երկու առանցքային եզրաբառտերմիններ՝ հեգենա, աթութա, ի հավելումն Կորյունի սիլովբա-կապի։
Այս տեսակետից նայելու դեպքում բնագրային առնչությունների
խնդիրը լուծվում է հօգուտ Փարպեցու։
 Բացի այդ։
Եթե Ղազար Փարպեցին ձեռքի տակ ունենար Խորենացուն վերագրված մաշտոցապատումը, երեւի չէր բավարարվի այդ երկու չնչին
«քաղագրությամբ», բայց եւ միեւնույնն է, կմնար իր տեսակետին հավատարիմ այնպես, ինչպես քաղաքական պատմության հարցում է մնացել, երբ նա Մեծ Հայքի պատմությունը՝ բաժանումից մինչեւ թագավորության անկում, շարադրել է՝ քայլ առ քայլ քաղագրելով պատմահոր
բնագրից առանց նրա անունը տալու։
 Դա լավ երեւում է թեկուզ հենց
նրանից, որ Ղազարը, ի տարբերություն Խորենացու, լռության է մատնում պարսից արքունիքի եւ Սահակ Պարթեւի հատուկ հարաբերությունները եւ, հատկապես, Սահակի միջնորդությամբ իր փեսա Համազասպ Մամիկոնյանին հայոց սպարապետ կարգելը եւ այլն։
 Արդեն
պարզ է, որ Ղազարը, ծրագրային համոզմունք կամ տեսակետ ունենալու դեպքում, եթե դա տարբեր է Խորենացուց, ասենք պատմական որեւէ
փաստի վերաբերմամբ, հետեւում է իր իմացածին։
 Դրա լավագույն
վկայությունն է այն, որ Մեծ Հայքի բաժանումից հետո Արեւելյան Հայաստանում իշխող թագավորների փարպեցիական շարքը (ԽոսրովՎռամշապուհ-Խոսրով-Շապուհ-Արտաշես) Խորենացու հետ նույնական է, բայց ահա պարսից թագավորների շարքը տարբերվում է
Խորենացու շարքից։
Մ. Խորենացի. Շապուհ – Արտաշիր – Վռամ – Հազկերտ – Վռամ –
Հազկերտ։
Ղ. Փարպեցի. Շապուհ – Վռամ – Հազկերտ – Վռամ – Հազկերտ։
Խորենացու մոտ Արտաշիրն ավելորդ է. դա գալիս է նրանից, որ Խորենացին Շապուհ անվան տակ տեսել է պարսից երկարակյաց արքային,
որը սխալ է, իսկ Ղազարը գիտի իրական Շապուհ III-ին, որի օրոք Մեծ
Հայքը բաժանվեց։
 Չնայած դրան՝ Ղազարն էլ իր հերթին սխալվել է
նրանց կառավարման ժամանակների հարցում։
 Բայց ամենակոպիտ
114սխալն այն է, որ Ղազարը հայոց Վռամշապուհ արքային ավելի շուտ է
մեռցնում, քան նրան նշանակող պարսից Շապուհին, այն դեպքում, երբ
իրական Վռամշապուհը կառավարել է նաեւ Շապուհի որդի Վռամի եւ
սրա հաջորդի՝ Վռամի եղբայր Հազկերտի օրոք։
 Դեռ ավելին,
Մաշտոցն իր կյանքի անապատական շրջանն ավարտում է, որին էլ
հաջորդելու է գրերի գյուտը, Վռամշապուհի հինգերորդ տարում, երբ
իրականում այդ տարում Մաշտոցը նոր է դառնում կրոնավոր (մոտ
396 թ.)։
 Իհարկե, կրոնավորության սկիզբն ու վերջը շփոթելու պատճառը պետք է փնտրել Կորյունի նշած Դանիելյան գրերի ստացման թվականի աղճատման մեջ` ի հինգերորդի ամի, ինչից երեւում է, որ աղճատումը եղել է դեռեւս հինգերորդ դարում։
Ինչո՞վ բացատրել Կորյունի գրչի թույլ տված տասը տարվա սխալը. որ տասնհինգի փոխարեն հի՞նգ է գրել, կամ տասնվեցի փոխարեն`
վեց։
 Բայց այդ սխալը շատ բարեպատեհ էր Ղազարի համար, այլապես` գրերի գյուտի պատմական տարում, Վռամշապուհը վաղուց պիտի մեռած լիներ ըստ Ղազարի։
 Մյուս կողմից, Ղազար Փարպեցին
ճիշտ գիտի Սահակի եւ Մաշտոցի ժամանակ իշխած արքաներին` երկու Վռամ, երկու Հազկերտ, որոնց հետ համաձայն է Կորյունը, որին եւ
հղում է Ղազարը երկրորդ անգամ՝ նույնքան հարգանքով։
 Ուրեմն ինչո՞ւ է շեղվում Կորյունից` գրերի գյուտը դնելով IV դարում։
 Երեւի Ղազարի պատմագրական ծրագրով նախատեսված էր Վռամշապուհ
արքայի վաղ կառավարումը...
Ամենայն հավանականությամբ, ելնելով Ղազարի մաշտոցապատումի բուն ծրագրից ու հայեցակարգից, պետք է ասել, որ նրան այդ
պատմական-ժամանակագրական տվյալները չեն հուզել, նրա համար
գլխավորը եղել է Մաշտոցի, Սահակի եւ Վռամշապուհի դերերի վերագնահատումը, ինչին եւ հասել է։
 Ուստի նրան բավարարել է Վռամշապուհին միայն Շապուհի օրոք դնելը, գյուտի վաղ ժամանակը, որովհետեւ այդ ամեն անաքրոնիզմները լուծվում, անհետանում են Սահակին
ու Մաշտոցին հատկացված անորոշ երկար կյանքի ժամանակաշրջանում՝ մինչեւ Հազկերտ II, եւ չեն հարուցում որեւէ հակասություն իր
«Պատմության» առաջին դրվագի բնագրում։
 Այնպես որ, երանելի
Կորյունը թող իր տեղում մնա, Խորենացին՝ իր տեղում, առանց հիշատակման, պատմագրական սկզբունքն էլ՝ իր տեղում. չեղածները չավելացնել, եղածները չնվազեցնել (էջ 16)։
Ահա Ղազար Փարպեցին՝ ըստ առաջին դրվագի. այր պատմագիր,
«դիվանագետ», որ կարող է մտածել մի բան, ասել ուրիշ բան եւ անել մի
այլ բան, ինչպես տեսանք Կորյունի եւ նրա հերոսների հանդեպ ունեցած վերաբերմունքի հարցում;
Այսպիսով, վստահորեն կարելի է արձանագրել.
1151. Ղազար Փարպեցու «Պատմության» պատվերի մեջ արդեն
ծրագրված էր Սահակ Պարթեւի հերոսացումը։
2. Սահակի հերոսացումը կատարվել է Գրիգոր Լուսավորչի
մեծության հետ նրա հավասարեցման եւ Մաշտոցի գործի «նսեմացման» ուղիով։
3. Փարպեցու մաշտոցապատումի բնագիրը պակասավոր չէ եւ
իր հերթին վկայում է, որ Խորենացու «Պատմության» մեջ
սկզբնապես մաշտոցապատում չի եղել։
4. Ղազարի մաշտոցապատումից օգտվել է Խորենացու
«Պատմության» խմբագիրը VII-VIIIդդ. սահմանում։
5. Ըստ Ղազար Փարպեցու «Պատմության» մաշտոցապատումի` Մաշտոցը ոչ թե գիր է ստեղծել, այլ դանիելյան նշանագրերը կարգավորել է։
