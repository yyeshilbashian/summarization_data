ՆՈՐԱԿԱԶՄՈՒԹՅՈՒՆՆԵՐԸ ԱՌԱՔԵԼ ՍՅՈՒՆԵՑՈՒ «ԱԴԱՄԳՐՔՈՒՄ» 
Առաքել Սյունեցին 14-րդ դ. վերջի և 15-րդ դ. առաջին տասնամյակների ամենանշանավոր հայ գործիչներից է, ում վաստակն անգնահատելի է հայ մշակույթի  պատմության  մեջ  թե՛  բանաստեղծական  արվեստի,  թե՛  գիտության  և  արվեստի  բնագավառներում։
  Սակայն,  պետք  է  նշել,  որ  գիտական  և  հատկապես  գեղարվեստական 
բազմաբովանդակ  ժառանգություն  թողած  այս  հեղինակի  մասին  կենսագրական  տեղեկություններ մեզ գրեթե չեն հասել։
Ենթադրվում է, որ նա ծնվել է 14-րդ դ. վեցերորդ տասնամյակում և վախճանվել 
1425 թ.։
 Սակայն, ինչպես Առաքել Սյունեցու «Ադամգրքի» քննական բնագրերը կազմած  և  հրապարակած  Ա.  Մադոյանն  է  նշում,  Առաքել  Սյունեցու`  աշխարհով  մեկ 
սփռված  ձեռագրերի  նյութը  դեռևս  ամբողջությամբ  չի  դրվել  շրջանառության  մեջ,  և 
նրա թողած մեծ ժառանգությունը պետք է հանգամանորեն ուսումնասիրել1։
 Նման հետազոտությունները  բնականաբար  կնպաստեն  Առաքել  Սյունեցու  կենսագրական 
փաստերի բացահայտմանը։
 Այսպես` հույժ կարևոր մի փաստ առկա է  Լոնդոնի` Վիլքոմ  հաստատության  գրադարանի`  1693  թ.  գրված  ձեռագիր  ժողովածուում,  որում 
ընդգրկված են Առաքել Սյունեցու երկերը («Գովեստ ներբողեան ի սուրբ Աստուածածինն և ի ծնունդն Քրիստոսի աստծոյ մերոյ, ի տէր Առաքել վարդապետէ» - թղ. 201ա208բ  և  «Գովեստ  ոտանաւոր  ի  սուրբ  Աստուածածին  կոյսն  Մարիամ,  ոգեալ  ի  տէր 
Առաքելոյ Սիւնեաց եպիսկոպոսի  և շնորհալից վարդապետի»- թղ. 209ա-217ա)։
 Բանաստեղծը փոքրիկ հիշատակարանում գրում է. «Յարմարեցաւ ճառս ծննդեան Քրիստոսի  աստուծոյ  մերոյ  և  յայտնութեան  փրկչին  Յիսուսի  և  Գովեստ  տիրամայր  սուրբ 
Աստուածածնին  ի  բազմամեղ  Առաքել  վարդապետէ,  ի  Նորաշէն  յանապատիս,  զոր 
յանուն  սրբուհւոյ  Աստուածածնին  և  Յովհաննու  Կարապետին,  ի  թուաբերութեանս 
հայոց ութ հարիւր ութսուն (1431)։
 Ասացաւ շնորհօք տեառն մերոյ Յիսուսի Քրիստոսի 
աստուծոյ մերոյ, որ է աւրհնեալ յաւիտեան»2։
 Այս փաստն ապացուցում է, որ Առաքել 
Սյունեցին 1431 թ. գտնվում էր  Նորավանքում  և  ստեղծագործում, հետևաբար  Առաքել Սյունեցու մահվան թվականը չի կարող լինել 1425 թ., և այն պետք է վերանայվի։
Առաքել  Սյունեցին  ստացել  է  ժամանակի  ամենաբարձր  կրթությունը.  սովորել  է 
Տաթևի  համալսարանում`  իր  քեռու`  Գրիգոր  Տաթևացու  մահվանից  հետո  դառնալով 
ուսուցչապետ։
 Թերևս չգտնվի մշակութային որևէ բնագավառ, որտեղ Առաքել Սյունեցին ստեղծագործական և գիտական լուրջ աշխատություններով չի փայլել։
 Նա բանաստեղծ էր, փիլիսոփա, աստվածաբան, քերական ու մանկավարժ։
 Հրատարակված են 
«Լուծմունք  յաղագս  Սահմանաց  Դաւթի  Անյաղթ  փիլիսոփայի»,  «Դրախտագիրք», 
«Մեկնութիւն  քերականին»,  «Սահմանադրութիւն  դաստիարակութեան  նորածնեալ 
մանկանացն» և այլ գրքեր։
1 Տե՛ս Առաքել Սյունեցի, Ադամգիրք, աշխ.՝ Ա. Մադոյանի, Երևան, 1989, էջ 3-4։
2 Ներսիսյան Վ., Ցուցակ հայերեն ձեռագրաց Լոնդոնի Վիլքոմ ինստիտուտի գրադարանի, «Բանբեր 
Մատենադարանի», թ. 15, Երևան, 1986, էջ 325 (մեջբերումը` ըստ Ա. Մադոյանի)։
Առաքել Սյունեցու ծովածավալ ժառանգության մեջ մենք առանձնացրել ենք նրա 
գեղարվեստական  երկերը։
  Նա  հեղինակել  է  քնարական,  ուսուցողական  և  խրատական պոեմներ, ներբողյաններ։
 Այս ստեղծագործություններում հեղինակը աստվածաշնչյան և կրոնական թեմաների միջոցով անդրադարձել է իր ժամանակի բարոյական 
և հասարակական երևույթներին։
Մեր ուսումնասիրած «Ադամգիրք» քերթվածը իր բերած նորություններով` գեղեցիկ և ճկուն լեզվով, յուրօրինակ ոճով  և, իհարկե, բովանդակությամբ կենտրոնական 
դիրք ունի Առաքել Սյունեցու գրական ժառանգության մեջ։
 Այս գործում ամենից ավելի է երևում հեղինակի` մարդկային հոգեբանության խորքերը թափանցելու բացառիկ 
կարողությունը։
 Նկատի ունենալով Հին կտակարանի Ծննդոց գրքի` մարդկային առաջին  զույգի  և  առաջին  մեղքի  ավանդազրույցը,  օգտվելով  աստվածաբանական  գրականությունից  և  ժողովրդական  հավատքի  և  բանահյուսության  տարրերից`  Առաքել 
Սյունեցին  յուրովի  հյուսել  է  Ադամի  և  Եվայի  պատմությունը,  նրանց  ներաշխարհի 
զարգացումները  և,  ի  վերջո,  ապրած  ողբերգության  հանգուցալուծումը։
  Այս  գիրքը, 
որը հայտնի է իր երեք խմբագրություններով (պայմանականորեն` Ա, Բ, Գ), իսկապես 
գլուխգործոց  է,  Առաքել  Սյունեցու  «Երգ  երգոցը»,  որի  շատ  հատվածներ  երգվել  են։
Ըստ  Ա.  Մադոյանի`  հիշյալ  երեք  տարբերակներից  լավագույնը  «Ադամգիրք»  Ա-ն  է, 
որով  Առաքել  Սյունեցին  ընդլայնել  է  միջնադարյան  հայ  գրականության  ժանրային 
տեսակների  և  հարաբերությունների  շրջանակները։
  Հեղինակն  այս  գործում  կնոջն  ու 
սերը  պատկերել  է  մի  նոր  տեսանկյունից`  հաղթահարելով  ավանդական  կաղապարները։
  Նրա  կերտած  Եվան  կնոջ  ներաշխարհի  համակողմանի  ընկալման  յուրատիպ 
փորձ  է1։
  «Ադամգիրք»-ը  Առաքել  Սյունեցու  գեղարվեստական  մտքի  բարձրակետն  է, 
ձևի և բովանդակության ներդաշնակ միաձուլման գեղեցկագույն երկ։
 Նյութի բովանդակային  և  գեղարվեստական  այս  բարձր  արժեքով  էլ  պայմանավորված  է  «Ադամգրքի» բառապաշարի յուրօրինակությունն և հարստությունը։
Սույն  հոդվածում  մենք  քննել  ենք  Առաքել  Սյունեցու  «Ադամգրքի»  նորակազմությունները`  փորձելով  վեր  հանել  հեղինակի  բառապաշարի  հզորությունը,  ճկունությունն ու կատարելությունը։
Ա.  Մարտիրոսյանը,  իր  «Արդի  հայերենի  նորաբանությունների  բառակազմական 
կաղապարները»  աշխատության  մեջ  ամփոփելով  լեզվաբանության  մեջ  նորաբանությունների  մասին  առկա  տարբեր  ըմբռնումները,  «նորաբանություն»  է  անվանում 
լեզվում գործառող նոր երևույթները, ինչպես` հին բառերին նոր որակներ հաղորդելը 
(1. բառի տերմինացում, 2. բառարաններում «հնց.», «մսնգ.» հղումով բառերի թարմացումը կամ անցումը մեկ այլ տերմինահամակարգի, 3. բառերի` խոսակցական շերտից 
անցումը  ոճական  չեզոք  շերտ  կամ  հակառակը),  բառակերտման  նոր  միջոցները  (1. 
անցումը բայական բառույթի վերլուծական կազմություններից համադրականի, 2. բառակապակցության  բառայնացում,  3.  բառակապակցության  կրճատում,  4.  բայական 
բառակապակցությունից  գոյականի  ստեղծում,  5.  բառահատում),  բառակազմական 
առկա  կաղապարներով  նոր  բառերի  ստեղծումը  (1.  ածանցում,  2.  բառաբարդում,  3. 
հապավում), փոխառությունն  և պատճենահանումը2։
 Այսպիսով` ինչպես  Լ. Եզեկյանն 
է  նշում,  նորակազմությունները  բառային  այն  միավորներն  են,  նոր  բառերը,  որոնք 
լեզվի զարգացման տվյալ փուլում գիտակցվում են որպես նոր իրողություններ, դեռևս 
չեն  մտել  գործուն  բառապաշարի  մեջ,  չունեն  ընդհանուր  տարածում,  իսկ  առանձին 
դեպքերում  անգամ  չեն  արձանագրվել  տվյալ  լեզվի  համապատասխան  բառա1 Տե՛ս Առաքել Սյունեցի, էջ 8։
2  Տե՛ս  Մարտիրոսյան  Ա.,  Արդի  հայերենի  նորաբանությունների  բառակազմական  կաղապարները, 
Երևան, 2007, էջ 37-38։
րաններում, այսինքն` նորաբանությունները տվյալ լեզվի բառապաշարին դեռևս չձուլված  բառերն  են1։
  Նորակազմությունների  առանձին  տեսակ  են  կազմում  խոսքային 
կամ  անհատական  նորաբանությունները,  որոնք  կարելի  է  անվանել  նաև  հեղինակային  նորակազմություններ,  որովհետև  ունեն  անհատական  բնույթ  և  ծագումով 
պատկանում  են  միայն  այդ  հեղինակին։
  Նշված  բառերը,  որոնք  ստեղծվում  են  տվյալ 
լեզվում  առկա  բառակազմական  միջոցներով,  խոսքին  պատկերավորություն,  արտահայտչականություն  են  հաղորդում`  իհարկե,  նպաստելով  նաև  գրական  լեզվի  բառապաշարի հարստացմանը։
Անցում կատարելով Առաքել Սյունեցու «Ադամգիրք» քերթվածում առկա հեղինակային նորակազմությունների բուն քննությանը` նշենք, որ նորակազմ ձևերը համեմատել  ենք  «Նոր  բառգիրք  հայկազեան  լեզուի»,  «Առձեռն  բառարան  հայկազեան  լեզուի»,  Հ.  Ավետիսյանի,  Ռ.  Ղազարյանի  «Նորայայտ  բառեր  գրաբարում»,  Լ.  Հովհաննիսյանի «Գրաբարի բառարան. Նոր հայկազյան բառարանում չվկայված բառեր», ինչպես  նաև  Ռ.  Ղազարյանի,  Հ.  Ավետիսյանի  «Միջին  հայերենի  բառարան»  աշխատությունների բառագանձի հետ։
 Ըստ այդմ` պետք է պայմանականորեն առանձնացնենք 
նորաբանությունների  2  խումբ,  որոնցից  առաջինը  կկազմեն  այն  նորաբանությունները,  որոնք  վկայված  չեն  վերը  նշված  բառարաններից  և  ոչ  մեկում  կամ  առկա  են 
միայն ՄՀԲ-ում Առաքել Սյունցու վկայակոչմամբ, իսկ երկրորդ խմբում այն նորակազմ 
ձևերն են, որոնք առկա են միայն ՄՀԲ-ում այլ հեղինակների վկայակոչմամբ։
 Առաջին  խմբին  պատկանող  47  նորակազմություններն  աչքի  են  ընկնում  իրենց 
հետաքրքիր կառուցվածքով և ոճական բարձր արժեքով։
1.  Ադամգիր2։
 Գոյական է, որը չի հանդիպում գրաբարյան և միջինհայերենյան 
ոչ մի բառարանում, ունի «գիրք, որը պատմում է Ադամի մասին» նշանակությունը։
 Եթե հույն հերոս Ոդիսևսի անունը ծնում է «ոդիսական» գոյականը, 
ապա Առաքել Սյունեցին ստեղծում է «ադամգիրք» բառը, փաստորեն` Ադամի ոդիսականը։
2.  Աթենակոյս (130)։
 Գոյականն ունի «աթենացի կույս, Աթենքի կույս» նշանակությունը։
3.  Անճառակերպ (83)։
 ՆՀԲ-ում վկայված է «անճառ» ածականը, որի հոմանիշն 
էլ հենց պետք է համարել  անճառակերպ գեղեցիկ նորակազմությունը` «անճառ,  անճառելի,  անպատմելի»  նշանակություններով։
  «Ադամգրքում»  գործածված է հոգնակի թվով։
4.  Անուշալի  (80)։
  ՆՀԲ-ում  տրված  են  անուշ  և  անոյշ  ածականները`  «քաղցր, 
համեղ, անուշահոտ, չունօղ զկծուութիւն կամ զդառնութիւն, լայնաբար` լաւ, 
հաճոյական,  ախորժ,  ազնիւ»  իմաստներով։
  Անուշալի-ն  ՆՀԲ-ում  վկայվածների հետ կազմում է հոմանշային շարք։
5.  Անուշիմ  (213)։
  ՆՀԲ-ում  առկա  է  այս  ածականի  նույնարմատ  հականիշը` 
ուշիմ-ը։
6.  Այլևայլել  (52)։
  ՆՀԲ-ում  առկա  է  միայն  այլ  և  այլ  ածականը`  «զանազան, 
պէսպէս,  տարբեր»  նշանակություններով։
  Բայը  նորակազմ  է`  «տարբերել, 
զանազանել» իմաստներով։
7.  Գեհենակուր (52)։
 ՆՀԲ-ում հանդիպում են գեհեն («դժոխք») և կուր («կերակուր գազանաց») բառերը, որոնց միակցումով էլ Առաքել Սյունեցին ստեղծել 
է գեհենակուր ածականը` «դժոխքի բաժին դարձած» նշանակությամբ։
1 Տե՛ս Եզեկյան Լ., Հայոց լեզվի ոճագիտություն, Երևան, 2007, էջ 132։
2 Տե՛ս Առաքել Սյունեցի, էջ 13։
 Մնացած օրինակների դեպքում էջը կնշենք օրինակի կողքին` փակագծերում։
8.  Դառնագին (83)։
 Հոմանիշն է ՆՀԲ-ում վկայված «դառնալի» ածականին, որը 
ունի «լի դառնութեամբ» իմաստը։
9.  Դառնամրուր (88)։
 «Դառն» և «մրուր» արմատներով կազմված այս ածականը  չկա  գրաբարյան  և  միջինհայերենյան  և  ոչ  մի  բառարանում։
  Այն  ունի 
«դառնաթանձրուկ, դառը թանձրուկով լի» նշանակությունները։
10.  Դժնային  (63)։
  ՆՀԲ-ում  տրված  են  դժնեայ//դժնդակ  ածականը`  «դաժան, 
խիստ, սաստիկ, դառն, չար» նշանակություններով։
 «Դժնային»-ը նրա հոմանիշ նորակազմ ձևն է։
11.  Դժպահակ (196)։
 Ա. Մադոյանը այս նորաբանությանը տալիս է «անըմբռնելի,  դժվարըմբռնելի»  նշանակությունները1։
  Մեր  կարծիքով`  ունի  «անվերահսկելի, անմեկնելի» իմաստները։
12.  Դիւրահաճ  (165)։
  Նորակազմ  ածականը  գրքում  գործածված  է  «հեշտությամբ դուր եկող, գրավիչ» իմաստներով։
13.  Եօթնապատկել  (77)։
  ՄՀԲ-ում  վկայված  է  եօթնապատիկ  մակբայը,  իսկ 
բայական տարբերակը մաքուր նորաբանություն է` «յոթ անգամ ավելացնել, 
յոթնապատիկ դարձնել» նշանակություններով։
14.  Զուարթագեղ  (216)։
  Այս  ածականը  ունի  «զվարթ  գեղեցկությամբ  լեցուն, 
խայտագեղ, ցնծագեղ» նշանակությունները։
15.  Ժանգանման (136)։
 Ածական է` «ժանգի գույն ունեցող» նշանակությամբ։
16.  Լուսափայլուն  (14)։
  ՆՀԲ-ում  տրված  են  լուսափայլ  և  լուսափայլեան  հոմանիշ ածականները` «լուսով կամ որպէս զլոյս փայլեալ, լուսապայծառ, շողշողեալ, պայծառ, մաքուր, հստակ, պարզ» նշանակություններով։
 Առաքել Սյունեցին  հարստացնում  է  հոմանշային  այս  շարքը`  ստեղծելով  լուսափայլուն 
տարբերակը։
17.  Լուսաթափանց  (224)։
  Նորաբան  ածականը  ունի  «պայծառ,  լուսավոր,  լուսապայծառ» նշանակությունները։
18.  Խալբալենալ  (32)։
  ՄՀԲ-ում  առկա  է  խալբալել  բայը`  «ոչնչացնել,  փչացնել» 
նշանակություններով։
  Հեղինակը  կազմել  է  վերջինիս  հոմանիշ  սոսկածանցավոր տարբերակը։
19.  Խայտագրել  (213)։
  Այս  բայն  ունի  «ուրախությամբ,  բերկրությամբ  գրել» 
իմաստը։
20.  Խեռային  (102)։
  ՄՀԲ-ում  վկայված  է  խեռական  տարբերակը`  «անսանձ», 
«ըմբոստ»  նշանակություններով,  իսկ  -ային  ածանցով  կազմվածը  նորաբանություն է։
21.  Կիսատել (94)։
 ՆՀԲ-ում հանդիպում է կիսատ ածականը` «կիսահատ, կրճատեալ,  անկատար»  իմաստներով։
  Վերոնշյալ  ածականից  կազմված  բայը 
ունի «կրճատել, կիսել» նշանակությունները։
22.  Հառաչալիք  (86)։
  Նորակազմ  ածականը  Առաքել  Սյունեցու  «Ադամգրքում» 
գործածված  է  միայն  հայցական  հոլովով`  հառաչալիս  ձևով։
  Ունի  «տառապագին, տանջալից» իմաստները։
23.  Հառաչաձայն  (28)։
  Մակբայական  նորակազմությունը  ունի  «հառաչալից 
ձայնով» նշանակությունը։
24.  Հարցաբանումն (219)։
 Այս գոյականը առկա է միայն ՄՀԲ-ում։
 Հեղինակային 
վկայությունը  հենց  Առաքել  Սյունեցունն  է։
  Նշանակում  է  «հարցուպատասխան»։
1 Տե՛ս Առաքել Սյունեցի, էջ 413։
25.  Հրաշագին (58)։
 Հոմանիշն է գրաբարյան բառարաններով վկայված հրաշալի ածականի։
26.  Հրաշափայլիմ  (25)։
  ՆՀԲ-ում  առկա  են  հրաշափայլ  ածականը  («գերափայլ, 
պայծառափայլմամբ»)  և  հրաշափայլութիւն  գոյականը  («հրաշալի  փայլումն, 
գերապայծառութիւն»), սակայն բայը նորակազմ է` «գերափայլել, պայծառափայլել» իմաստներով։
27.  Հրճուաձայն  (82)։
  Խոսքիմասային  պատկանելությամբ  այս  նորակազմությունն ածական է` «զվարթաբարբառ» նշանակությամբ։
28.  Ձանձրախորհուրդ  (213)։
  Նորակազմությունը  վկայված  չէ  գրաբարյան 
բառարաններում։
 Ունի «տաղտկամիտ, ծանրամիտ» նշանակությունները։
29.  Ձանձրամիտ (164)։
 Նույնն է` Ձանձրախորհուրդ։
30.  Մաղձաժայթքել  (84)։
  ՄՀԲ-ում  առկա  է  միայն  մաղձաժայթքող  ենթակայական  դերբայը`  «թույնը  հեղող»  նշանակությամբ։
  Բայը  նորակազմ  է  և  ունի 
«թույն թափել» իմաստը։
31.  Մատնահարիմ  (130)։
  ՆՀԲ-ում  տրված  է  մատնահար//մատանեհար//մատանահար գոյականը` «մատանի, որ հարկանէ, դրոշմէ զկնիք, կնիք մատանւոյ» 
իմաստները։
 Բայը նշանակում է «դրոշմել, կնքել»։
32.  Մարանապան  (108)։
  ՄՀԲ-ում  վկայված  է  մառնապան  գոյականը,  որն  ունի 
«մառանի պետ» իմաստը։
33.  Յուսացուցիչ  (184)։
  ՆՀԲ-ում  հիշատակված  է  միայն  յուսացուցանել  բայը 
(«տալ  յուսալ,  վստահացուցանել»)։
  Ածականը  նորակազմ  է  և  ունի  «հուսադրող, վստահեցնող» նշանակությունները։
34.  Ողոքագին  (144)։
  ՆՀԲ-ում  առկա  են  միայն  ողոք  և  ողոքական  ածականները`  «աղերսական,  փաղաքշական,  համոզական»  նշանակություններով։
Ողոքագին-ը համալրում է հոմանշային շարքը։
35.  Ոտանաւորաբար  (166)։
  Ածական  է  `  երկակի  իմաստով  գործածված։
  Ունի 
«բանաստեղծորեն» և «չափածո ձևով, ոչ արձակ» նշանակությունները։
36.  Չարուբարի (95)։
 Բառարաններում չհանդիպող այս ածականը ունի «իր մեջ 
և՛ չարը, և՛ բարին կրող» իմաստը։
37.  Չարչար  (46)։
  Նորակազմ  մակբայը  ունի  «հույժ  չար»  նշանակությունը։
Գրքում գործածված է ք հոգնակերտով։
38.  Չքնաղացեղ  (216)։
  Նորաբան  ածականը  նշանակում  է  «չքնաղատեսակ, 
յուրատեսակ»։
39.  Պայծառասքանչ  (81)։
  Նորաբանությունը  ածական  է  և  նշանակում  է  «հույժ 
սքանչելի»։
 Այն առկա է միայն ՄՀԲ-ում` հենց Սյունեցու վկայակոչմամբ։
40.  Պարակցում։
 ՆՀԲ-ում վկայված են պարակցություն գոյականը` «պարակիցն 
լինել, դասակցութիւն» նշանակություններով։
 Սյունեցին ստեղծել է վերջինիս 
հոմանիշ ձևը`պարակցում-ը։
41.  Պղնձահոտ (136)։
 Ածական է` «պղնձի հոտ ունեցող» իմաստով։
42.  Վերաբուրիմ (159)։
 Նորակազմությունն ունի «դարձյալ բուրել» իմաստը։
43.  Վերջաբանութիւն (159)։
 Նշանակում է «վերջաբան», «ավարտ»։
44.  Տանջանարան  (46)։
  ՆՀԲ-ում  վկայված  է  հոմանիշ  ձևը`  տանջարան-ը։
Գրքում հանդիպում են և՛ եզակի, և՛ հոգնակի թվով գործածության օրինակներ։
45.  Քակտակիմ (36)։
 ՆՀԲ-ում տրված են քակտեմ բայը («քակելով քակել, քանդել, խախտել, աւերել, եղծանել, լուծանել»), քակտական//քակտելի ածականները  («որ  կարէ  կամ  ունի  քակտիլ,  լուծանելի,  բաժանելի`  որպէս  զբաղադրեալ»)։
 Ըստ երևույթին, Սյունեցին քակտեմ բայի այս հոմանիշ ձևը կազմել է 
արմատ+ածանց+բայական վերջավորություն կաղապարով` քակտ+ակ+իմ։
46.  Օձատիպ  (147)։
  Ածականը  երկիմաստ  է։
  Նշանակում  է  «օձանման»,  «օձաբարո»։
47.  Օրհներգաբան (82)։
 «Օրհներգ երգող» իմաստով ածական է։
Ներկայացնենք  նաև  այն  բառերի  շարքը,  որոնք  վկայված  են  միայն  ՄՀԲ-ում։
Դրանք ընդամենը 6-ն են։
1.  Աղծրութիւն  (36)  -  Գոյական,  որն  ունի  «աղիություն,  տհաճություն»  իմաստները։
2.  Դասասաց (163) - Բայանուն գոյական`«ուսուցիչ» նշանակությամբ։
3.  Լուսահոսան (19) - Ածական` «լույս արձակող» նշանակությամբ։
4.  Կսկծամահ  (200)  -  ՄՀԲ-ում  վկայված  է  միայն  «կսկծամահ  լինել»  հարադրության մեջ։
 Գրքում այն ունի ածականական արժեք։
5.  Պայծառամիտ  (163)  -  Ածական  `«պայծառ  միտք  ունեցող,  հանճարեղ» 
իմաստներով։
6.  Պատուտիմ (190) - ՄՀԲ-ում վկայված այս բայը նշանակում է «պարուրել»։
Ըստ  այսմ`  «Ադամգիրք»  քերթվածում  Առաքել  Սյունեցին  գործածել  է  53  նորակազմություններ,  որոնց  ընդհանուր  բնութագիրը  տալուց  հետո  ներկայացնենք  նաև 
այն եզրակացությունները, որոնց հանգել ենք։
1.  Բառաստեղծման  գործընթացում  հեղինակը  գործածել  է  բառակազմական  մի 
շարք  կաղապարներ`  դիմելով  բառաբարդման  և  ածանցման  եղանակներին։
  Հապավական եղանակով կազմված նորաբանություններ գրքում չեն հանդիպում, քանզի հապավական  բարդությունները  աչքի  չեն  ընկնում  իրենց  ոճական  արժեքով։
  Բառաբարդման  կաղապարներից  ամենակենսունակը  գոյական+գոյական  կաղապարն  է, 
որով  կազմված  են  7  բառեր`  2  գոյական  (ադամգիրք,  աթենակոյս),  3  ածական 
(պղնձահոտ,  օձատիպ,  կսկծամահ)  և  1  մակբայ  (հառաչաձայն)։
  Պետք  է  նկատել,  որ 
սույն կաղապարը հիմնականում հանդես է գալիս գոյական+հոդակապ+գոյական մասնակաղապարով։
  Ըստ  կենսունակության`  հաջորդը  գոյական+բայ//բայարմատ  կաղապարն  է`  գոյական+հոդակապ+բայ//բայարմատ  մասնակաղապարի  հետ  միասին  (երկու ածական` լուսաթափանց, գեհենակուր, երկու գոյական` դասասաց, մարանապան, 
երկու  բայ`  մաղձաժայթքել,  խայտագրել)։
  Առկա  են  նաև  ածական  +հոդակապ+բայահիմք 
(զուարթագեղ,  ձանձրամիտ,  պայծառասքանչ,  պայծառամիտ,  դիւրահաճ), 
ածական+հոդակապ+գոյական  (4  ածականներ`  չքնաղացեղ,  դառնամրուր,  ձանձրախորհուրդ,  անճառակերպ),  ածական+ածական  (1  մակբայ`  չարչար),  գոյական+հոդակապ+ածական  (1  ածական`  ժանգանման),  բայարմատ+հոդակապ+գոյական  (1  ածական`  հրճուաձայն)  երկարմատ  կաղապարներով  և  մասնակաղապարներով  կազմված 
նորակազմություններ։
 Ամբողջ գրքում հանդիպում են բարդությամբ կազմված եռարմատ  նորակազմության  ընդամենը  երկու  օրինակներ,  որոնք  ունեն  բայարմատ+գոյական+հոդակապ+գոյական  (օրհներգաբան)  և  ածական+շաղկապ+ածական  (բաղհյուսական  բարդություն`  չարուբարի)  կաղապարները։
  Թեև  բառաբարդման  եղանակով 
կազմված  նորակազմությունները  ոճականորեն  ավելի  ակտիվ  են,  քան  ածանցման 
եղանակով կազմվածները, բայց Սյունեցու երկում մեծաթիվ են նաև ածանցման եղանակով  կազմված  նորակազմությունները։
  Պետք  է  նշել,  որ  այս  եղանակով  նորակազմությունների  ճնշող  մեծամասնությունը  ունի  վերջածանցավոր  կաղապարներ։
Այսպես`  «Ադամգիրք»  քերթվածում  հանդիպում  են  վերոնշյալ  եղանակով  կազմված 
21 նորակազմ կառույցներ  (անուշալի, այլևայլել, դառնագին, դժնային, լուսափայլուն, 
խեռային, կիսատել, հառաչալիք, հրաշագին, հրաշափայլիմ, մատնահարիմ, յուսացուցիչ,  ողոքագին,  ոտանաւորաբար,  տանջանարան,  քակտակիմ,  աղծրութիւն,  պատուտիմ,  պարակցում,  խալբալենալ,  եօթնապատկել)։
  Նախածանցավոր  կաղապարով 
կազմված նորակազմությունները ընդամենը երեքն են (անուշիմ, դժպահակ, վերաբուրիմ)։
  «Ադամգրքում»  առկա  են  նաև  այնպիսի  նորակազմություններ,  որոնք  կազմվել 
են  միաժամանակ  և՛  բարդությամբ,  և՛  ածանցմամբ։
  Այսպես`  Առաքել  Սյունեցին  արմատ+հոդակապ+արմատ+ածանց կաղապարով կերտել է 3 նորակազմություններ` լուսահոսան, հարցաբանումն, վերջաբանություն։
2. Կազմված  նորակազմությունների  ճնշող  մեծամասնությունը  ածականներ  են 
(31)։
 Խոսքիմասային պատկանելությամբ երկրորդ տեղում բայն է (11), երրորդում` գոյականը (9)։
 Նորակազմություններից ընդամենը 2-ն են մակբայ։
3. Նորակազմ  ձևերը  հիմնականում  ունեն  ընդգծված  ոճական  արժեք,  այն  է` 
ստեղծագործությանը  հաղորդում  են  պատկերավորություն,  հուզականություն,  արտահայտչականություն, կենդանի շունչ, շարժում։
Հաճախ հեղինակը նորակազմ ձևը գործածում է լեզվի գործուն բառապաշարում 
առկա  հոմանշի  հետ  կողք  կողքի  վերջինիս  նշանակությունը  ընդգծելու  համար։
  Օրինակ`  
 Այնքան հրաշք, որ անդ կային 
 Անճառակերպք ու անքնին… 
 «Անճառակերպ»  նորակազմության  գործածությունը  «անքնին»  ածականի  կողքին  լավագույնս  ցույց  է  տալիս  հրաշքի  անքնին,  անպատմելի  լինելը։
  Կամ  մեկ  այլ 
դեպքում «հանճարեղ» ածականի հետ միասին Առաքել Սյունեցին գործածում է «պայծառամիտ»  նորակազմությունը։
  Այս  հնարանքը  հեղինակին  հնարավորություն  է  տալիս ընթերցողի վրա ավելի մեծ տպավորություն թողնել, ընդգծել ասվածի կարևորությունը, թանձրացնել գործուն բառապաշարի հոմանշի իմաստը։
4. Նորակազմ  ձևերը  գործածված  են  ոչ  միայն  ոճական  նպատակներով,  այլև 
նպաստում են հանգակազմությանը։
 Բերենք համապատասխան օրինակներ։
Մարդս պատկեր է արարչին 
Տիպ և նման յոյժ հրաշագին… 
Այն ի՜նչ զարթոնք էր հրճուաձայն 
Քաղցրանուագ, օրհներգաբան… 
Հիւթ կերակրոյն էր զուարթագեղ 
Եվ ցանկալի չքնաղացեղ… 
Զոր այդ հոգոցդ գործեցան,  
Պղնձահոտ, ժանգանման…  
5. Բերված  օրինակներից  էլ  պարզ  է  դառնում,  որ  Առաքել  Սյունեցին  հաճախ 
ստեղծում  է  նորակազմությունների  կուտակում-շարքեր,  որոնք  ոչ  միայն  չեն  խճողում 
խոսքը,  այլև  դարձնում  են  ավելի  մեղեդային  և  դյուրին  հիշվող։
  Չմոռանանք,  որ  այս 
ստեղծագործության շատ հատվածներ երգվել և երգվում են։
6. Առաքել Սյունեցին նորակազմությունների կերտման մեծագույն վարպետ է։
 Ասվածի լավագույն ապացույցն այն է, որ վերջինս «տաղտկամիտ, ծանրամիտ» իմաստները  մի  դեպքում  արտահայտել  է  «ձանձրախորհուրդ»  նորակազմությամբ,  մեկ  այլ 
դեպքում`  «ձանձրամիտ»`  ստեղծելով  նորակազմ  հոմանշային  զույգ։
  Գրքում  չենք 
գտնի չպատճառաբանված, արհեստական կամ դիպվածային որևէ նորակազմություն։
7. Հեղինակը  ոչ  միայն  նորակազմությունների  մեծագույն  վարպետ  է,  այլև  մեծագույն  սիրահար,  Գրիգոր  Նարեկացու  բառաստեղծական  ավանդույթի  կրողը։
  Բավական է նշել, որ անգամ գրքի վերտառությունը նորակազմ ձև է` «Ադամգիրք»։
 Այս նորակազմությունը  իրավամբ  կարող  ենք  համարել  նորաբանություն`  նոր  հասկացություն նոր անվամբ։
8.  Առաքել  Սյունեցու  բառային  նորակազմությունները  նպաստել  են  ոչ  միայն  իր 
ժամանակի բանաստեղծական լեզվի հղկմանը և կատարելագործմանը, այլև գրական 
լեզվի ընդհանուր բառապաշարի հարստացմանը։
 Դրանց էական մասն այսօր էլ գրական արևելահայերենի բառապաշարի գործուն մասն են կազմում։
Սաթենիկ Ղազարյան 
ՆՈՐԱԿԱԶՄՈՒԹՅՈՒՆՆԵՐԸ ԱՌԱՔԵԼ ՍՅՈՒՆԵՑՈՒ «ԱԴԱՄԳՐՔՈՒՄ» 
Բանալի բառեր՝ Առաքել Սյունեցի, Ադամգիրք, նորակազմություն, նորաբանություն, 
բառաբարդում, ածանցում, կաղապար 
։
