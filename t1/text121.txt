Հայաստանում դատական իշխանության, որպես պետական անկախ եւ ինքնուրույն մարմնի, զարգացման առաջին հիմնաքարերը
դրվեցին Հայաստանի անկախության մասին հռչակագրով՝ ընդունված
23.08.1990 թվականին, եւ 05.07.1995 թվականին ընդունված Հայաստանի Սահմանադրությամբ։
 Նորանկախ Հայաստանը որդեգրեց անկախ դատական իշխանություն ձեւավորելու եւ զարգացնելու ուղին, ինչը
բնորոշ է բոլոր իրական ժողովրդավարական եւ իրավական պետություններին։
 Դատական իշխանության անկախության եւ ինքնուրույնության սկզբունքն իրավական պետության կայացածության եւ ժողովրդավարական իրավաքաղաքական ռեժիմի ցուցանիշն է [10, էջ 8]։
 Ընդ որում, դատական իշխանության անկախություն ասելիս նկատի է ունեցվում իշխանության այս ճյուղի՝ պետական իշխանության մյուս թեւերից
անկախ եւ ինքնուրույն լինելու հանգամանքը։
 Հայաստանում դատական իշխանության զարգացումն իրականանում է հաշվի առնելով միջազգային պահանջները։
 Դատական իշխանության անկախության
140ԻՐԱՎԱԳԻՏՈՒԹՅՈՒՆ
հիմնարար սկզբունքներն հավանության են արժանացել ՄԱԿ-ի Գլխավոր Ասամբլեայի 29.11.1985 թվականի թիվ 40/32 եւ 13.12.1985 թվականի թիվ 40/146 բանաձեւերով։
 Դրանցով մասնավորապես ամրագրվել է,
որ դատական մարմինների անկախությունը երաշխավորվում է պետության կողմից (...)։
 Բոլոր պետական եւ այլ հիմնարկները պարտավոր են
հարգել ու պահպանել դատական մարմինների անկախությունը։
 Սահմանվել է, որ դատական մարմիններն իրենց հանձնված գործերը
վճռում են անաչառ կերպով՝ հիմնվելով փաստերի վրա, ինչպես նաեւ
առաջնորդվելով օրենքով, հաշվի չառնելով որեւէ ուղիղ կամ անուղղակի
սպառնալիք կամ միջնորդություն, ում կողմից եւ ինչ պատճառներով էլ
այն կատարվի։
 (...)։
 Ամրագրվել է նաեւ, որ արդարադատության իրականացման ընթացքում ապօրինի կամ չարտոնված միջամտություններ
տեղ չպետք է գտնեն, ինչպես նաեւ դատարանների կայացրած դատական որոշումները վերանայման ենթակա չեն։
 (...)։
 Դատական մարմինների անկախության սկզբունքը դատական մարմիններին իրավունք է
տալիս եւ պահանջում է նրանցից արդարացի վարել դատական քննություններն ու ապահովել կողմերի իրավունքները [13]։
 Չնույնացնելով
«դատական իշխանության անկախության սկզբունքներ» եւ «դատավորի անկախության սկզբունքներ» հասկացությունները, այդուհանդերձ
հարկ է ընդգծել, որ դրանք փոխկապակցված են միմյանց հետ եւ բխում
են մեկը մյուսից։
 Մասնավորապես՝ դատարանի անկախությունն արտահայտվում է մի շարք ընթացակարգային դրույթներով, որոնցից
հարկ է առանձնացնել հետեւյալ կարեւորագույնները՝ միայն դատարանն
է իրավասու իրականացնել արդարադատություն, դատարանն ինքնուրույն է ընտրում եւ կիրառում համապատասխան օրենքը՝ առանց որեւէ
այլ պետական մարմնի միջամտության։
 Կարծում եմ, որ հենց այստեղից էլ ակնհայտ է դառնում, որ որքան էլ տարբեր են «դատական իշխանության անկախության սկզբունքներ» եւ «դատավորի անկախության սկզբունքներ» հասկացությունները, այդուհանդերձ դատական
իշխանության անկախությունն ապահովվում է նաեւ դատավորի անկախության սկզբունքով՝ իր բոլոր դրսեւորումներով։
 Հետեւաբար, թեեւ
սույն աշխատությունը նվիրված է դատավորի անկախության սկզբունքին, այդուհանդերձ՝ հիմք ընդունելով վերոգրյալ հիմնավորումը, որ
«դատական իշխանության անկախություն» եւ «դատավորի անկախություն» սկզբունքներն ըստ էության չեն կարող գոյություն ունենալ միմ141ԻՐԱՎԱԳԻՏՈՒԹՅՈՒՆ
յանցից առանձին, անդրադարձ է կատարվում դատական իշխանության անկախության սկզբունքին եւս։
Այսպես, դատավորի անկախության սկզբունքը, որպես արդարադատության իրականացման սկզբունք, առաջին հերթին նշանակում է,
որ դատավորը կայացնում է դատական ակտ՝ բացառելով որեւէ կողմնակի, այդ թվում նաեւ՝ պետական, տեղական կառավարման մարմինների
միջամտություն [11, էջ 44]։
 Նշված սկզբունքը հանդիսանում է հիմնարար՝
սահմանադրական սկզբունք, եւ իր ամրագրումն է ստացել ինչպես ՀՀ
ներպետական, այնպես էլ՝ միջազգային օրենդրական համակարգում։
Դատավորի անկախության սկզբունքն ամրագրված է այնպիսի միջազգային փաստաթղթերում, որոնք հայտարարագրում ու երաշխավորում
են մարդու իրավունքների պաշտպանությունը։
 Մասնավորապես՝ Մարդու իրավունքների համընդհանուր հռչակագրում (10.12.1948թ.) [1, 10-րդ
հոդված], Քաղաքացիական եւ քաղաքական իրավունքների մասին միջազգային դաշնագրում (16.12.1966թ.) [2, 14-րդ հոդված], «Մարդու իրավունքների եւ հիմնարար ազատությունների պաշտպանության մասին»
եվրոպական կոնվենցիայում [14, 6-րդ հոդված], «Դատավորների անկախության, արդյունավետության եւ դերի մասին» Նախարարների թիվ (94)
12 Հանձնարարականում, Եվրոպական դատավորների խորհրդատվական խորհրդի (ԵԴԽԽ) թիվ 1 Կարծիքում, Դատավորների կարգավիճակի եվրոպական խարտիայում (հաստատված 1998 թվականի հուլիսին),
Դատական նշանակումների վերաբերյալ Վենետիկի հանձնաժողովի զեկույցում (CDLAD (2007)028) (Ստրասբուրգ, 16.03.2010թ.)։
Արդարադատության համակարգի համար այս սկզբունքի կարեւորությունը պայմանավորված է նրանով, որ միայն անկողմնակալ անկախ դատավորը կարող է հիմնավորել իր դատական ակտը համապատասխան օրենքի դրույթներով՝ ղեկավարվելով արդարադատության իրականացման սկզբունքներով (այս իմաստով դատավորի անկախությունը հանդիսանում է արդարադատությունը «երաշխավորող»
սկզբունք)։
 Արդարադատության վերականգնումն արդարության վերջնական նպատակն է, որի իրականացումն անհնարին է, եթե չապահովվի դատավորների անկախությունը [12, էջ 30]։
 Այս սկզբունքը կարելի է
դիտարկել ինչպես նեղ, այնպես էլ՝ լայն իմաստներով։
 Ընդ որում, լայն
իմաստով այն իր մեջ ներառում է ինչպես դատավորի, այնպես էլ՝ դատարանի եւ դատական համակարգի անկախությունն ամբողջապես։
142ԻՐԱՎԱԳԻՏՈՒԹՅՈՒՆ
Արդարադատության արդյունավետ իրականացումն անհնար է առանց անկախ դատավորների։
 Միայն անկախ դատավորները կարող են
ուղղակիորեն ապահովել քաղաքացիների իրավունքների եւ ազատությունների պաշտպանությունը [4, էջ 87]։
 Ընդ որում, դատավորի անկախությունը պայմանավորված է մի շարք գործոններով, որոնք բաղկացած
են ինչպես ինստիտուցիոնալ տարրերից (օրինակ՝ դատավորի պաշտոնում նշանակել ավելի բարձր որակավորում ունեցող իրավաբանի, դատավորի գործունեությունն առանց արտաքին ազդեցությունների իրականացնելու նպատակով ապահովել համապատասխան միջավայր եւ
այլն), այնպես էլ անձնական եւ մասնագիտական որակներից։
Միաժամանակ, դատավորն անկախ է, երբ դատական ակտ կայացնելիս երաշխավորվում է վերջինիս նկատմամբ ցանկացած արտաքին ազդեցությունների եւ ճնշումների բացակայությունը, արդյունքում ապահովվում է դատարանի՝ իբրեւ խախտված իրավունքների վերկանգնմանն ուղղված համապարփակ եւ արդյունավետ պաշտպանության գործառույթն իրականացնող պետական մարմնի դերն ու նշանակությունը։
Հատկանշական է, որ այդ գաղափարն իրագործելու համար 2000 թվականի ապրիլին ՄԱԿ-ի Կենտրոնի նախաձեռնությամբ առաջարկ արվեց
հենց դատավորներին՝ կարգավորելու իրենց համակարգը։
 Այդ նպատակով Ասիայի, Աֆրիկայի եւ Խաղաղօվկիանոսյան տարածաշրջանի դաատավորների ղեկավարներից, ովքեր ի սկզբանե 9 պետությունների ներկայացուցիչներ էին, կազմված հանձնաժողով ստեղծվեց մշակելու համար դատավորների վարքագծի սկզբունքները, որոնք հետագայում անվանվեցին Դատավորների վարքագծի Բանգալորյան սկզբունքներ։
 Ավելի ուշ, Բանգալորյան սկզբունքների մշակման եւ քննարկման գործընթացին մասնակցեցին 75 երկրների ներկայացուցիչներ։
 Արդյունքում
2002 թվականի նոյեմբերին Հաագայում (Միջազգային դատարանի
շտաբ) ընդունվեցին Բանգալորյան վեց սկզբունքները, որոնք են՝ անկախությունը, օբյեկտիվությունը, ազնվությունը եւ անկաշառակերությունը,
էթիկայի կանոններին համապատասխանությունը, հավասարությունը,
դատավորի փորձառնությունը եւ ջանասիրությունը [5]։
Վերը նշվածից ակներեւ է, որ Բանգալորյան սկզբունքների թվին է
դասվում նաեւ դատավորի անկախության սկզբունքը, ըստ որի՝ դատական համակարգի անկախությունն օրենքի գերակայության նախապայման է եւ հանդիսանում է հիմնական երաշխիք դատարանում գործի ար143ԻՐԱՎԱԳԻՏՈՒԹՅՈՒՆ
դարացի լուծման համար։
 Այսպիսով, դատավորը պարտավոր է պաշտպանել եւ կյանքի կոչել դատական իշխանության անկախության
սկզբունքը՝ իր անհատական եւ կոլեկտիվ ասպեկտներով։
 Նման պայմաններում, հարց է առաջանում՝ անկախություն ինչի՞ց՝ իշխանությունների՞ց, ինչպես գործադիր, այնպես էլ՝ օրենսդիր, ԶԼՄ-ների՞ց, հասարակական կարծիքի՞ց։
 Միանշանակ է, որ բոլոր դեպքերում անկախությունը դատավորների արտոնությունը չէ, այն գործի իրավական եւ արդարացի լուծման հիմնական երաշխիքն է։
ՄԱԿ-ի Գլխավոր Ասամբլեայի կողմից 06.09.1985 թվականին ընդունված «Դատական մարմինների անկախության հիմնարար սկզբունքների» 1-ին կետով ամրագրվել է, որ «Դատական մարմինների անկախությունը երաշխավորվում է պետության կողմից եւ հաստատվում է սահմանադրությունում կամ երկրի օրենքներում։
 Բոլոր պետական եւ այլ հիմնարկները պարտավոր են հարգել եւ պահպանել դատական մարմինների անկախությունը»։
 Դատավորների անկախության սկզբունքն իր ամրագրումն է գտել նաեւ ՀՀ Սահմանադրության 164-րդ հոդվածի 1-ին մասում, որում սահմանվել է, որ «Արդարադատություն իրականացնելիս
դատավորն անկախ է, անաչառ եւ գործում է միայն Սահմանադրությանը
եւ օրենքներին համապատասխան»։
 Ակնհայտ է, որ անկախ եւ անաչառ
դատավորի կողմից արդարադատության իրականացման համար անհրաժեշտ են երաշխիքներ, որոնցից առանձնանում է դատավորի հատուկ
կարգավիճակը. գործի քննության ընթացքում դատավորի անփոխարինելիությունը, անձեռնմխելիությունը, ինչպես նաեւ համապատասխան օրենսդրական «աջակցությունը»։
 Մասնավորապես, ՀՀ Սահմանադրության 164-րդ հոդվածի 2-րդ մասի համաձայն՝ «Դատավորը չի կարող
պատասխանատվության ենթարկվել արդարադատություն իրականացնելիս հայտնած կարծիքի կամ կայացրած դատական ակտի համար, բացառությամբ երբ առկա են հանցագործության կամ կարգապահական
խախտման հատկանիշներ»։
 Ընդ որում, դատական իշխանության անկախությունն ինքնանպատակ չէ։
 Այն դատավորի անձնական առավելությունը չէ, այլ պայմանավորված է դատավորների՝ որպես մարդու իրավունքների եւ ազատությունների երաշխավորի դերի իրագործման անհրաժեշտությամբ [6, էջ 2]։
 Նման կարգավորում է նախատեսել նաեւ Ռուսաստանի Դաշնության Սահմանադրության 18-րդ հոդվածը, որով օրենսդիրը հստակեցրել է, որ դատավորի սահմանադրական կարգավի144ԻՐԱՎԱԳԻՏՈՒԹՅՈՒՆ
ճակը չի հանդիսանում անձնական արտոնություն, այլ՝ միջոց, որը նախատեսված է արդարադատության միջոցով ապահովել քաղաքացիների իրավունքների եւ ազատությունների իրական պաշտպանությունը [7]։
Այսպիսով, ըստ էության դատավորի սահմանադրական կարգավիճակն
անձի՝ անկախ, արդար, անաչառ եւ անկողմնակալ դատարանի կողմից
գործի քննության իրավունքի երաշխիք է, եւ որպես այդպիսին ենթակա
է սահմանադրաիրավական պաշտպանվածության [17]։
 Միաժամանակ
համաձայն Եվրոպական դատավորների խորհրդատվական խորհրդի
կողմից ընդունված Դատավորների Մագնա Կարտայի (Հիմնարար
սկզբունքներ)՝ դատական իշխանության, հետեւաբար՝ դատավորի անկախությունն ապահովվում է այնպիսի գործոններով, ինչպիսիք են դատարանների գործունեությունը, դատավորների համալրումն ու նշանակումը՝ մինչեւ կենսաթոշակի անցնելը, անփոփոխելիությունը, մասնագիտական առաջխաղացումը եւ վերապատրաստումը, անձեռնմխելիությունը, կարգապահությունը, պաշտոնին համապատասխան վարձատրելիությունը եւ համակարգի ֆինանսավորումը [3, էջ 4]։
Այսպիսով, Հայաստանի Հանրապետությունում դատավորի անկախությունն ապահովվում է ՀՀ Սահմանադրության 162-րդ եւ 164-րդ հոդվածների, ինչպես նաեւ «ՀՀ դատական օրենսգիրք» ՀՀ սահմանադրական օրենքի 11-րդ գլխում («Դատավորի գործունեության երաշխիքները»
վերտառությամբ) ամրագրված իրավանորմերի դրույթներով։
 Մասնավորապես, սահամանադրական մակարդակով ամրագրվել է, որ՝
1. արգելվում է որեւէ միջամտություն արդարադատության իրականացմանը,
2. դատավորն անձեռնմխելի է,
3. դատավորն անփոխարինելի է,
4. դատավորը չի կարող ենթարկվել պատասխանատվության արդարադատություն եւ որպես դատարան՝ օրենքով սահմանված այլ լիազորություններ, իր կարգավիճակից բխող իրավունքներ իրականացնելիս հայտնած կարծիքի կամ կայացրած դատական ակտի համար (բացառություն են կազմում հանցագործության կամ կարգապահական
խախտման հատկանիշներ պարունակող դեպքերը)։
Դատավորի անկախությունը, որպես իմպերտիվ նորմ-սկզբունք,
պետք է դիտարկել «Մարդու իրավունքների եւ հիմնարար ազատությունների պաշտպանության մասին» 04.11.1950 թվականի եվրոպա145ԻՐԱՎԱԳԻՏՈՒԹՅՈՒՆ
կան կոնվենցիայով սահմանված՝ «օրենքի հիման վրա անկախ եւ անաչառ դատարան»-ի համատեքստում [6-րդ հոդված, 1-ին մաս]։
 Մարդու
իրավունքների եվրոպական դատարանի (Ստրասբուրգի դատարան)
նախադեպային իրավունքի համաձայն՝ դատարանը համարվում է անկախ, եթե ապահովված են՝
1. դատարանի գործնական անկախությունն՝ օրենսդիր եւ գործադիր իշխանության մարմիններից ու գործով կողմերից,
2. արտաքին ճնշումներից դատավորների պաշտպանության երաշխիքները,
3. դատական իշխանության անկախության արտաքին դրսեւորումների առկայությունը,
4. դատավորների նշանակման կարգը, նրանց պաշտոնավարման
ժամկետը, ինչպես նաեւ նրանց պաշտոնավարման ընթացքում նրանց
անփոփոխելիությունը։
Ստրասբուրգի դատարանի տեսանկյունից դատավորի անկախության մակարդակը գնահատվում է հետեւյալ չափորոշիչներով՝
1. տվյալ դատավորը նախապես չի ունեցել գործի առարկայի վերաբերյալ անձնական համոզմունք (սուբյեկտիվ մոտեցում),
2. առկա են եղել այդ հարցում ողջամիտ կասկածները բացառող
բավարար երաշխիքներ (օբյեկտիվ մոտեցում)։
Նշված չափորոշիչներով են նաեւ առաջնորդվում մի շարք երկրների
ներքին օրենսդրություններում եւ, ինչպես նշվեց, ՀՀ օրենսդրական համակարգում։
 Առավել էական նշանակություն ունի այն հանգամանքը, որ
դատական համակարգի անկախությունը որոշվում է դատական իշխանության ինքնուրույնությամբ իշխանության մյուս ճյուղերի նկատմամբ, եւ
հանդիսանում է իշխանության ճյուղերի բաժանման սկզբունքի կիրառման հետեւանք (սովորաբար, ունի սահմանադրական ամրագում)։
 Հայաստանի Հանրապետությունում պետական իշխանության թեւերի անկախությունը երաշխավորվում է Սահմանադրության 4-րդ հոդվածով։
Մասնավորապես նշված հոդվածն ամրագրում է, որ «Պետական իշխանությունն իրականացվում է Սահմանադրությանը եւ օրենքներին համապատասխան՝ օրենսդիր, գործադիր եւ դատական իշխանությունների
բաժանման ու հավասարակշռման հիման դրա»։
 Այսինքն՝ ՀՀ Սահմանադրության 4-րդ հոդվածով սահմանվում է իշխանությունների բաժանման եւ հավասարակշռման սկզբունքը, որը ենթադրում է, որ պետական
146ԻՐԱՎԱԳԻՏՈՒԹՅՈՒՆ
իշխանության երեք թեւերը՝ օրենսդիր, գործադիր եւ դատական, պետք է
գտնվեն միմյանցից անկախ եւ ինքնուրույն վիճակում։
 Պետական իշխանության նմանատիպ համակարգի միակ նպատակն իշխանության՝ մեկ
մարմնի կողմից իրականացման եւ մեկ մարմնում կենտրոնացման, պետական իշխանության չարաշահման կանխարգելումն է։
 Թեեւ նշված իրավանորմերը սահմանում եւ կարգավորում են դատական իշխանության
անկախության չափորոշիչները, այդուհանդերձ հենց դրանցից էլ բխում
է դատավորներին արտաքին ազդեցություններից պաշտպանելու, ինչպես նաեւ նրանց ներքին անկախությունը երաշխավորելու անհրաժեշտությունը։
 Այսինքն, ինչպես սահմանադրական մակարդակով երաշխավորվում է դատական իշխանության անկախությունը գործադիր եւ օրենսդիր իշխանության ճյուղերից՝ արգելելով այդ մարմինների կողմից որեւէ
ձեւով միջամտությունը դատական իշխանության գործունեությանը, այնպես էլ օրենսդիրը պետք է ստեղծի համապատասխան միջավայր՝ դատավորներին գործադիր, օրենսդիր կամ պետական այլ մարմնի որեւէ
ազդեցությունից զերծ պահելու նպատակով։
 Հետեւաբար՝ դատավորի
անկախության այդ չափումն իշխանությունների բաժանման սկզբունքի
տրամաբանական հետեւանք է [4, էջ 88]։
 Անդրադառնալով դատավորների արտաքին անկախության ապահովմանը՝ Եվրոպական դատավորների խորհրդատվական խորհուրդն իր թիվ 1 կարծիքում առանձնացրել
է չորս հիմնական տարրեր.
ա. դատավորի անձեռնմխելիությունը,
բ. անհամատեղելիության պահանջները,
գ. անկողմնակալությունը,
դ. դատական ակտերի վերջնական եւ պարտադիր բնույթը։
Նվազ էական չէ նաեւ դատավորի ներքին անկախությունը, որին
մասնավորապես անդրադարձ է կատարվել Նախարարների կոմիտեի
թիվ 12 հանձնարարականում (2010), ըստ որի՝ դատական գործունեությունն իրականացնելիս դատավորները ստորադաս չեն դատարանի նախագահին կամ վերադաս ատյանի դատավորներին եւ նախագահին [9,
կետ 22-րդ]։
 Միաժամանակ, յուրաքանչյուր դատավոր դատական ակտը
կայացնում է պետության անունից եւ պատասխանատու է բացառապես
օրենքի առջեւ, այսինքն՝ դատավորները ենթակա են միայն օրենքին։
Ինչ վերաբերում է դատավորների անկախությունը երաշխավորելու հիմնահարցին, ապա օրենսդիրն այդ պարտականությունը դրել է
147ԻՐԱՎԱԳԻՏՈՒԹՅՈՒՆ
Բարձրագույն դատական խորհրդի վրա, որը համաձայն ՀՀ Սահմանադրության 173-րդ հոդվածի՝ անկախ պետական մարմին է եւ երաշխավորում է դատարանների եւ դատավորների անկախությունը։
Հետեւաբար՝ Բարձրագույն դատական խորհուրդն իր իրավակիրառ
պրակտիկայի միջոցով պարտավոր է ձեռնարկել համապատասխան
միջոցներ՝ հնարավորինս ապահովելու դատավորների անկախությունը։
Նախարարների կոմիտեի թիվ 12 հանձնարարականի (2010) համաձայն Բարձրագույն դատական խորհուրդը, ով ոչ միայն երաշխավորում է դատավորների անկախությունը, այլ նաեւ հանդիսանում է դատավորների՝ պաշտոնի նշանակման, ինչպես նաեւ առաջխաղացման իրավասու մարմին, կարեւոր է որ լինի գործադիր եւ օրենսդիր մարմիններից անկախ։
 Եվրոպական դատավորների խորհրդատվական
խորհրդի թիվ 10 կարծիքի համաձայն՝ բարձրագույն դատական խորհուրդը կարող է կազմված լինել բացառապես դատավորներից կամ ունենալ խառը կազմ։
 Երկու դեպքում էլ հարկ է խուսափել շահադիտական, ինքնապաշտպանական եւ այլընտրանքային ճանապարհով նշանակման դրսեւորումներից [16-րդ կետ]։
 Հատկանշական է, որ Վենետիկի հանձնաժողովը 2010 թվականի իր զեկույցում եւս նշել է, որ բարձրագույն դատական խորհուրդը պետք է ունենա խառը կազմ՝ ընդգծելով, որ խորհրդի անդամների զգալի մասը պետք է նշանակվի դատավորների կազմից, շեշտադրելով, որ վերջիններս պետք է ընտրվեն իրենց իրավահավասարների կողմից [8]։
Վերոգրյալի լույսի ներքո անդրադառնալով Հայաստանում դատավորի անկախության ապահովման եւ երաշխավորման խնդրին՝ գտնում
եմ, որ մտահոգության տեղիք են տալիս ՀՀ Սահմանադրության 7-րդ
գլխի առանձին դրույթներ՝ կապված բարձրագույն դատական խորհրդի
անդամների, սահմանադրական եւ վճռաբեկ դատարանների դատավորների ընտրության հետ։
 Մասնավորապես, ՀՀ Սահմանադրության
166-րդ հոդվածի 1-ին մասի համաձայն՝ Սահմանադրական դատարանի դատավորներին ընտրում է ՀՀ Ազգային ժողովը, նույն հոդածի 3րդ մասի համաձայն՝ Վճռաբեկ դատարանի դատավորներին նշանակում է Հանրապետության նախագահը՝ Ազգային ժողովի առաջարկությամբ, 5-րդ մասի համաձայն՝ Վճռաբեկ դատարանի նախագահին
ընտրում է Ազգային ժողովը, իսկ 174-րդ հոդվածի 1-ին մասի համա148ԻՐԱՎԱԳԻՏՈՒԹՅՈՒՆ
ձայն՝ Բարձրագույն դատական խորհուրդը կազմված է տասն անդամից, ըստ նույն հոդվածի 2-րդ մասի՝ Բարձրագույն դատական խորհրդի հինգ անդամներին ընտրում է դատավորների ընդհանուր ժողովը,
իսկ համաձայն նույն հոդվածի 3-րդ մասի՝ Բարձրագույն դատական
խորհրդի հինգ անդամներին ընտրում է Ազգային ժողովը։
Փաստորեն, չնայած մի կողմից ՀՀ Սահմանադրությունն ուղղակիորեն արգելում է օրենսդիր եւ գործադիր իշխանության մարմինների
միջամտությունը դատական իշխանության գործունեությանը, այդուհանդերձ՝ օրենսդիր իշխանությունն իր ծանրակշիռ մասնակցությունն
ունի դատական իշխանության ձեւավորման հարցում։
 Հետեւաբար՝
մտահոգիչ են այն հարցադրումները, թե իշխանության մյուս ճյուղերը եւ
մասնավորապես՝ օրենսդիր իշխանությունը, արդյոք նման կերպ չեն
միջամտում դատական իշխանության ձեւավորմանը եւ գործունեությանը։
 Արդյոք Հայաստանի Հանրապետությունում լիարժեքորեն ապահովվում է դատական իշխանության «անկախ» լինելու սկզբունքը եւ,
վերջապես, արդյոք նման պայմաններում դեռեւս վստահորեն պետք է
շարունակել պնդել, թե Հայաստանի Հանրապետությունում գործում է
իշխանությունների բաժանման սկզբունքը եւ դատական իշխանությունը
լիովին անկախ է եւ չի ենթարկվում որեւէ՝ նույնիսկ չնչին ճնշման իշխանության մյուս ճյուղերի կողմից։
 Նշված հարցադրումները մտորումների
տեղիք են տալիս այն առումով, որ նման պայմաններում պնդել, թե իշխանության մյուս ճյուղերը որեւէ կերպ չեն փորձում միջամտել դատական իշխանության գործունեությանը, այդուհանդերձ, անհիմն է։
Հետեւաբար, հիմք ընդունելով Վենետիկի հանձնաժողովի դիրքորոշումը, Եվրոպական դատավորների խորհրդատվական խորհրդի կարծիքը, գտնում եմ, որ ՀՀ Սահմանադրության նշված դրույթները, այնուամենայնիվ, լիարժեքորեն չեն ապահովում դատական իշխանության (եւ
տվյալ դեպքում նույնն է, թե դատավորների) անկախությունն իշխանության մյուս ճյուղերից։
 Ուստի հաշվի առնելով Հայաստանի Հանրապետությունում իշխանությունների բաժանման սկզբունքը՝ անհրաժեշտ է
ձեռնարկել միջոցներ ապահովելու համար թե՛ գործադիր, թե՛ օրենսդիր իշխանություններից դատական իշխանության գործունեությունը
որեւէ կերպով միջամտությունից զերծ պահելուն, ինչպես նաեւ ապահովել Բարձրագույն դատական խորհրդում դատավոր անդամների զգալի
մեծամասնությունը։
 Հակառակ պարագայում, գտնում եմ, որ վտանգ149ԻՐԱՎԱԳԻՏՈՒԹՅՈՒՆ
վում է թե՛ դատական իշխանության, թե՛ դատավորի անկախության
սկզբունքների ամբողջական ապահովումը։
Այսպես, անդրադառնալով վերոգրյալ իրավական խնդրին, կարծում եմ, որ դրա լուծումը, ընդհանուր առմամբ, պետք է փնտրել հենց
դատական իշխանության մեջ։
 Մասնավորապես, պետք է բազմակողմանի ուսումնասիրության առարկա դարձնել ՀՀ Նախագահ-Սահմանադրական դատարան-Բարձրագույն դատական խորհուրդ-Դատավորների ընդհանուր ժողով իրավական շղթան։
 Ընդ որում, նշված
շղթայում կենտրոնական դերը պետք է հատկացնել Սամանադրական
դատարանին։
 Նշվածը հիմնավորվում է նրանով, որ Սահմանադրական դատարանը, ինչպես մի շարք եվրոպական երկրներում, Հայաստանի Հանրապետությունում եւս ունի sui generis դատարանի կարգավիճակ։
 Այն, թեեւ ընդունված է համարել դատական համակարգի բաղկացուցիչ, այդուհանդերձ՝ ըստ էության եւ իր կարգավիճակով չի հանդիսանում ընդհանուր դատական համակարգի մաս։
 Այսինքն՝ Սահմանադրական դատարանը, առաջին ատյանի ընդհանուր իրավասության, ինչպես նաեւ մասնագիտացված դատարաններից, վերաքննիչ եւ
վճռաբեկ ատյաններից տարանջատված, ինքնուրույն պետական մարմին է, որը, թեեւ իր կառուցվածքով համարվում է դատարան, բայց իր
լիազորությունները որեւէ կերպ չեն համընկնում ՀՀ դատարանների
լիազորությունների հետ։
 Մյուս կողմից Սահամանդրական դատարանն
իրականացնում է սահմանադրական արդարադատություն՝ ապահովելով Սահամանադրության գերակայությունը [15, 167-րդ հոդված, 1-ին
մաս]։
 Նման պայմաններում, կարծում եմ, որ Սահմանադրական դատարանն այն մարմինն է, որը կարող է իրականացնել այն ֆունկիցաները, որոնք օրենսդրի կողմից տրվել են ՀՀ Ազգային ժողովին կապված Վճռաբեկ դատարանի նախագահի եւ Բարձրագույն դատական
խորհրդի ոչ դատավորի-իրավաբան անդամների ընտրության հետ։
Ընդ որում, Սահամանադրական դատարանի լիազորությունների չարաշահումից խուսափելու նպատակով, կարելի է լիազորել Սահմանադրական դատարանին ոչ թե ընտրել, այլ առաջարկել Վճռաբեկ դատարանի նախագահի եւ Բարձրագույն դատական խորհրդի ոչ դատավորիրավաբան անդամների թեկնածությունը Հանրապետության նախագահի նշանակմանը։
150ԻՐԱՎԱԳԻՏՈՒԹՅՈՒՆ
Ինչ վերաբերում է Վճռաբեկ դատարանի դատավորների ընտրությանը, ապա առաջարկվում է այդ լիազորությունը վերապահել Դատավորների ընդհանուր ժողովին, որը դատավորների ինքնակառավարման մարմին է [16, 74-րդ հոդված, 1-ին մաս], եւ որի կարգավիճակը,
գործունեությունը եւ լիազորությունների շրջանակը սահմանված է «ՀՀ
դատական օրենսգիրք» ՀՀ սահմանադրական օրենքով։
Անդրադառնալով Սահմանադրական դատարանի դատավորների
ընտրությանը, ապա ուսումնասիրելով որոշ երկրների, այդ թվում՝ Բուլղարիայի Հանրապետության, Սերբիայի Հանրապետության, Իսպանայի Թագավորության, սահմանադրական դատարանների կառուցվածքը, ակնհայտ է դառնում, որ սահմանադրական դատարանի անդամների կամ դատավորների մի մասին ընտրում է տվյալ երկրի ազգային ժողովը, իսկ մյուս մասին՝ երկրի նախագահը։
 Մեկ այլ եվրոպական երկրում՝ Հունաստանում, սահամանադրական դատարանի անդամներն ընտրվում են երկրի բարձրագույն ատյանների դատավորներից։
Նկատի ունենալով, որ սույն աշխատությամբ վեր է հանվում այն
խնդիրը, որ օրենսդիր մարմինն ամեն դեպքում միջամտում է դատական համակարգի գործունեությանը, գտնում եմ, որ հատկապես Սահմանադրական դատարանի դատավորների ընտրության հարցում
պետք է փոխ առնել եվրոպական փորձը՝ այն ադապտացնելով մեր օրենսդրական համակարգին։
 Ըստ այդ, կարծում եմ, որ Սահմանադրական դատարանի դատավորներին, ովքեր մինչ այդ պաշտոնն ստանձնելը նախկինում եւս աշխատել են որպես դատավորներ, պետք է ընտրվեն Դատավորների ընդհանուր ժողովի կողմից ՀՀ բարձրագույն՝ վերաքննիչ կամ Վճռաբեկ ատյանների դատավորների կազմից՝ ըստ իրենց մասնագիտական եւ աշխատանքային փորձի, իսկ այն դատավորները, ովքեր մինչեւ այդ պաշտոնին նշանակվելը չեն ունեցել դատավորի աշխատանքային փորձ, կարող են ընտրվել ՀՀ նախագահի կողմից՝
Բարձրագույն դատական խորհրդի առաջարկությամբ։
Այսպիսով, թեեւ սույն աշխատությամբ վեր հանված խնդրի լուծումը
ժամանակատար է, պահանջում է որոշակի միջոցների ձեռնարկում,
ընդհուպ մինչեւ՝ օրենսդրական փոփոխություն, այդուհանդերձ՝ կարծում եմ, որ վերը նշված իրավական մեխանիզմը եւ միջոցները հնարավորություն կընձեռեն ստեղծել ավելի ճկուն համակարգ, եւ որ ամենա151ԻՐԱՎԱԳԻՏՈՒԹՅՈՒՆ
կարեւորն է՝ զերծ կպահեն դատական համակարգն իշխանության որեւէ
այլ ճյուղի միջամտությունից։
