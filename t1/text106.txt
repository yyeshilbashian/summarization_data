Չնայած այն հանգամանքին, որ Հայաստանի Հանրապետությունը դիվանագիտական ու հյուպատոսական հաստատություններ էր հիմնել բազմաթիվ պետություններում, Հայաստանի խորհրդայնացման նախօրեին ՀՀ-ում գործող օտարերկրյա ներկայացուցչությունների թիվը շատ սահմանափակ էր։
  1920 թ. դեկտեմբերի 2-ին Հայաստանի խորհրդայնացումից հետո՝ մինչեւ 1922 թ. մարտի 12-ին Անդըրկովկասյան դաշնության կազմավորումը, Հայաստանի Սոցիալիստական Խորհրդային Հանրապետությունը (ՀՍԽՀ) ուներ ինքնուրույնու339ՊԱՏՄՈՒԹՅՈՒՆ թյան որոշակի տարրեր, որի դրսեւորման ձեւերից էր արտերկրում սեփական դիվանագիտական եւ հյուպատոսական ներկայացուցչությունների առկայությունը։
 Օտարերկրյա ներկայացուցչություններ էին գործում նաեւ Խորհըրդային Հայաստանում, որոնց հետ ՀՍԽՀ-ի անունից հարաբերություններ էր պահպանում արտաքին գործերի ժողովրդական կոմիսարիատը՝ հյուպատոսական բաժնի վարիչ եւ ժողկոմատի քարտուղար Միհրան Խոջամիրյանի միջոցով։
  Վերջինի ստորագրությամբ ժողկոմատը համապատասխան վկայականներ էր տրամադրում Թուրքիա կամ Պարսկաստան մեկնող վերջինների դիվանագիտական առաքելությունների աշխատակիցներին։
  Արտասահման մեկնողներին թույլտըվություն տալու հարցով ժողկոմատը գրագրություններ էր վարում նաեւ ՀՍԽՀ արտակարգ հանձնաժողովի հետ [6, թ. 31 եւ շրջ., 170; 13, թ. 41, 45, 53, 54, 58; 14, թ. 15, 48]։
 Հանրապետությունում գործող օտարերկրյա ներկայացուցչությունների հետ Խորհրդային Հայաստանի հիմնարկությունների եւ անհատ քաղաքացիների հարաբերությունները կանոնակարգելու նպատակով ՀՍԽՀ արտգործժողկոմատը հատուկ կարգ էր սահմանել, համաձայն որի` ոչ մի հիմնարկություն կամ ծառայող առանց ժողկոմատի համաձայնության ու թույլտվության իրավունք չուներ պաշտոնական հարաբերությունների մեջ մտնել օտարերկրյա դիվանագիտական ներկայացուցչությունների, հյուպատոսությունների եւ մասնավոր անձանց հետ [21, էջ 364]։
  Փաստորեն, ՀՍԽՀ արտգործժողկոմատն իրեն էր վերապահել օտարերկրյա ներկայացուցչությունների հետ հարաբերությունների «մենաշնորհը»։
  Այսպիսի կարգ էր գործում նաեւ Խորհրդային Ռուսաստանում։
  Հանրապետությունում գտնվող օտարերկրյա ներկայացուցչությունների հետ հարաբերություններում ՀՍԽՀ արտգործժողկոմատն առաջնորդվում էր ՌՍԴԽՀ-ում գործող կարգով (մասնավորապես 1921 թ. հունիսի 30-ին ընդունված ՌՍԴԽՀ կառավարությանը կից հավատարմագրված օտարերկրյա պետությունների հյուպատոսական ներկայացուցչությունների մասին կանոնադրությամբ) [21, էջ 398-399]։
 Խորհրդայնացման շրջանում Հայաստանում գործում էին Վրաստանի Հանրապետության, Խորհրդային Ռուսաստանի, Պարսկաս340ՊԱՏՄՈՒԹՅՈՒՆ տանի եւ քեմալական Թուրքիայի դիվանագիտական եւ հյուպատոսական ներկայացուցչությունները։
 Հայաստանի խորհրդայնացման նախօրեին մենշեւիկյան Վրաստանը ներկայացուցչություն ուներ Երեւանում եւ հյուպատոսություն` Ղարաքիլիսայում։
  Խորհրդայնացմանը հաջորդող օրերին գեներալ Կարալովի ղեկավարությամբ Երեւանում շարունակեց գործել Վրաստանի ներկայացուցչությունը։
  Ղարաքիլիսայի վրացական հյուպատոսությունը ստեղծվել էր 1920 թ. թուրք-հայկական պատերազմի օրերին։
 1920 թ. դեկտեմբերի 5-ի, լույս 6-ի գիշերը վրացական իշխանությունների կողմից Թիֆլիսում Բորիս Լեգրանի գնացքը կալանավորելուց հետո Հայաստանի հեղկոմի կարգադրությամբ ՀՍԽՀ արտակարգ հանձնաժողովը տնային կալանքի տակ վերցրեց Վրաստանի կառավարության ներկայացուցչին եւ ներկայացուցչության աշխատակիցներին։
  Միայն խնդիրը կարգավորվելուց հետո ՀՍԽՀ արտգործժողկոմ Ալեքսանդր Բեկզադյանի դեկտեմբերի 17-ի կարգադրությամբ վրացական ներկայացուցչության անդամներն ազատվեցին տնային կալանքից [9, թ. 1, 5; 17, N 4]։
  1920 թ. դեկտեմբերին Լոռու չեզոք գոտու պատկանելության շուրջ հայ-վրացական գրագրություններին մասնակցում էր նաեւ Երեւանում Վրաստանի ներկայացուցիչը։
  Այսպես` դեկտեմբերի 21-ին վրացական առաքելությանն ուղղված գրությամբ ՀՍԽՀ արտգործժողկոմատի քարտուղար Մ. Խոջամիրյանը ժողկոմի հանձնարարությամբ փոխանցեց Վրաստանի արտաքին գործերի նախարարին ուղղված Ա. Բեկզադյանի 1920 թ. դեկտեմբերի 18-ի հայտագիրը՝ Լոռու չեզոք գոտու պատկանելության հարցի վերաբերյալ [10, թ. 3-4 շրջ.]։
 Երեւանում եւ Ղարաքիլիսայում վրացական ներկայացուցչությունները գործեցին մինչեւ 1921 թ. փետրվարը (Վրաստանի խորհրդայնացումը)։
 1920 թ. աշնանը Երեւանում Բորիս Լեգրանի ղեկավարությամբ գործում էր Խորհրդային Ռուսաստանի լիազոր ներկայացուցչություն։
 Հանրապետության խորհրդայնացումից մի քանի օր անց` 1920 թ. դեկտեմբերի 6-ին, ՌՍԴԽՀ արտաքին գործերի ժողկոմ Գեորգի Չիչերինին եւ ՌԿ(բ)Կ կենտկոմի Կովկասյան բյուրոյի եւ Կովկասյան ռազմաճակատի ռազմահեղափոխական խորհրդի անդամ Գրիգորի Օրջո341ՊԱՏՄՈՒԹՅՈՒՆ նիկիձեին ուղղված հեռագրում Բ. Լեգրանը կարծիք էր հայտնում, թե Հայաստանի հեղկոմի վերջնական ձեւավորումից հետո Երեւանում Խորհրդային Ռուսաստանի առաքելությունը պահպանելու կարիք չկա [18, էջ 37]։
  Արդեն 1921 թ. ապրիլին Բ. Լեգրանը նշանակվեց Ադրբեջանում, Հայաստանում եւ Վրաստանում Խորհրդային Ռուսաստանի լիազոր ներկայացուցիչ (կենտրոնատեղին՝ Թիֆլիս)։
  Վերջինս հաճախակի միջամտում էր անդրկովկասյան հանրապետությունների ներքին եւ արտաքին հարաբերությունների վարմանը, պահանջում իրեն ուղարկել արտաքին քաղաքականությանն առնչվող ժողկոմխորհների եւ արտգործժողկոմատների պատրաստած փաստաթղթերի պատճենները եւ այլն [23, էջ 253]։
  Բնականաբար, նման պահանջները ենթակա էին աներկբա կատարման։
 Վրաստանի եւ Ռուսաստանի ներկայացուցչությունների համեմատ՝ ավելի երկարատեւ գործունեություն էր իրականացնում Երեւանի պարսկական հյուպատոսությունը։
  Այն հիմնվել էր դեռեւս 1913 թ.՝ ցարական վարչակարգի օրոք, գործեց նաեւ Հայաստանի Հանրապետության շրջանում, իսկ հանրապետության խորհրդայնացումից հետո շարունակեց իր գործունեությունը։
 Խորհրդային Հայաստանի իշխանություններն առանձնահատուկ դրական վերաբերմունք ունեին պարսկական հյուպատոսության նկատմամբ։
  Ասվածի լավագույն ապացույցներից է 1921 թ. հունվարին ՀՍԽՀ արտգործժողկոմատի եւ Երեւանի պարսկական հյուպատոսարանի միջեւ ձեռք բերված պայմանավորվածությունն այն մասին, որ «պարսկահպատակների տները խուզարկելու առթիվ անհրաժեշտ է Պարսից հյուպատոսարանի ներկայացուցչի ներկայությունը»։
  Կայացած համաձայնության մասին արտգործժողկոմատը 1921 թ. հունվարի 27-ին տեղեկացրեց ներքին գործերի ժողկոմատի միլիցիայի գլխավոր վարչությանը [11, թ. 85]։
  Այս հանգամանքը պայմանավորված էր Հայաստանին օգնություն ցուցաբերելու պարսկական հյուպատոսի պատրաստակամությամբ։
 Խորհրդային Հայաստանի համար առանձնապես կարեւոր էր Պարսկաստանի հետ առեւտրատնտեսական հարաբերությունների հաստատումը։
  Այդ նպատակով ՀՍԽՀ արտգործժողկոմատը բանակցություններ վարեց Երեւանում պարսկական հյուպատոս Ասադուլլա խանի հետ։
  Բանակցություններն ընդհատվեցին 1921 թ. փետրվարի 342ՊԱՏՄՈՒԹՅՈՒՆ 18-ին Երեւանում եւ շրջակայքում կատարված իշխանափոխության հետեւանքով եւ վերսկսվեցին միայն ապրիլին։
  Ընդառաջելով ՀՍԽՀ արտգործժողկոմի փոխանորդ Ասքանազ Մռավյանի ապրիլի 13-ի առաջարկին` պարենով օժանդակել սոցիալ-տնտեսական ծանր դրության մեջ գտնվող Խորհրդային Հայաստանին, Ասադուլլա խանը մեկնեց Պարսկաստան։
  Իրեն առաջարկված առաքելությունը նա հաջողությամբ կատարեց. Ատրպատականից Հայաստան ուղարկվեց անհրաժեշտ պարեն [20, с. 113-115; 22, էջ 110-113]։
 1921 թ. հոկտեմբերի 5-ի դրությամբ պարսկական հյուպատոսարանն ուներ հետեւյալ հաստիքները` հյուպատոս, քարտուղար (նաեւ հյուպատոսի փոխանորդ), գործավար, հատուկ հանձնարարություններ կատարող պաշտոնյա, անձնագրային մասի վարիչ, մեքենագրող, երկու ֆարաշ, երկու պահակ, դռնապան (ընդամենը` 11 հաստիք), հյուպատոսի փոխանորդն Աբդուլֆետ խանն էր [6, թ. 173-174]։
  Արդեն 1922 թ. հունվարի 25-ին հյուպատոսարանն ուներ 8 աշխատակից` հյուպատոսի փոխանորդ (Աբդուլֆետ խան), քարտուղարի եւ մեքենագրուհու պարտականությունները ժամանակավոր կատարող (Լուսիկ Օհանյան), հյուպատոսարանի ծառայողներ (Կարապետ Թորգոմյան, Սաֆար Ալի Սուլթանզադե), ֆարաշներ (Մաշադի Մահմուդ Հաջի Մեհտի, Մամադ Ալի Աբաս Ղուլի օղլի), պահակ (Մաշադի Սադիխ Հասան օղլի), ցրիչ (Գառնիկ Ամեդեցյան)։
  Բոլոր աշխատակիցները պարսկահպատակներ էին [14, թ. 34-35]։
 Պարսկական հյուպատոսության հետ Խորհրդային Հայաստանի իշխանությունների ունեցած հակասությունը կապված էր այն փաստի հետ, որ հյուպատոսությունը երբեմն պարսկահպատակության անձնագրեր էր տալիս արեւմտահայերին (որոշ դեպքերում՝ նաեւ արեւելահայերին) [21, էջ 405]։
  Այս խնդիրը կարգավորելու նպատակով ստեղծվեց պարսկահպատակների անցագրերը ստուգող միջգերատեսչական հանձնաժողով` արտաքին գործերի ժողկոմատի լիազոր Կարապետ Սաֆարյանի ղեկավարությամբ։
  Հանձնաժողովի գործունեությունը վերահսկվում ու կանոնակարգվում էր արտաքին գործերի ժողկոմատի կողմից։
  1922 թ. փետրվարի 3-ին Կ. Սաֆարյանին ուղղված գրությունում ժողկոմատի քարտուղար Մ. Խոջամիրյանը տեղեկացնում էր, որ հանձնաժողովը լիազորված չէ նոր անցագրեր բաժանել, այլ միայն պետք է ստուգի եղած անցագրերի իսկությունը, ինչին Կ. 343ՊԱՏՄՈՒԹՅՈՒՆ Սաֆարյանը պատասխանեց. «Այդպիսի կարգադրությամբ մենք անուղղակի կերպով իրավունք տված պիտի լինենք հյուպատոսին իր հայեցողությամբ անցագիր բաց թողնելու, որը միանգամայն հակասական պիտի լինի իմ` մեծ դժվարությամբ արդեն ընդունել տված առաջարկին, որով նոր անցագիր բաց թողնելու իրավունքն անցնում էր կոմիսիային, ուր իմ ներկայությամբ կքննվի հարցը եւ իմ համաձայնությամբ բաց կթողնվեն անցագիր ստանալու համապատասխան վկայականներ` հյուպատոսին ներկայացնելու» [14, թ. 20-22]։
  Հասկանալի է, հիշյալ կարգը պարսկական հյուպատոսության համար միանշանակ ընդունելի չէր կարող լինել։
  Հյուպատոսությունն այս առթիվ ՀՍԽՀ արտաքին գործերի ժողկոմատին դժգոհություն հայտնեց [14, թ. 32 եւ շրջ.]։
  Այդուհանդերձ, ժամանակի ընթացքում խնդիրը կարգավորվեց։
 Պարսկական հյուպատոսությունն իր գործունեությունը շարունակեց նաեւ 1922 թ. մարտին Խորհրդային Հայաստանի՝ Անդրկովկասյան դաշնության եւ դեկտեմբերին՝ ԽՍՀՄ-ի կազմում ընդգրկվելուց հետո։
 Ի տարբերություն պարսկական հյուպատոսության՝ Խորհրդային Հայաստանում գործող թուրքական ներկայացուցչությունների նկատմամբ իշխանությունների վերաբերմունքն առավել զգուշավոր էր։
 Երեւանի թուրքական ներկայացուցչությունը հիմնվել էր 1920 թ. նոյեմբերին՝ թուրք-հայկական պատերազմում զինադադար հաստատվելուց հետո։
  Դեկտեմբերի 3-ին Երեւան ուղարկած հեռագրում թուրքական Արեւելյան ռազմաճակատի հրամանատար Քյազիմ Կարաբեքիր փաշան տեղեկացնում էր. «Թուրքիայի եւ Հայաստանի դաշնագրի մի քանի կետերի հետապնդման համար Երեւանում՝ որպես Արեւելյան բանակի ընդհանուր հրամանատարության կապի սպա (офицер связи), նշանակվել է կապիտան Բահետին (Բեհաեդդինը – Հ. Ս.)» [4, թ. 1; 5, թ. 87]։
  Փաստացի՝ նա հետեւելու էր ստորագրման պահին իսկ իրավական ուժ չունեցող Ալեքսանդրապոլի պայմանագրի (2/3 դեկտեմբերի 1920 թ.) դրույթների կատարմանը։
 Ինչպես տեսնում ենք, Բեհաեդդինը նշանակվել էր որպես կապի սպա։
  Սակայն նա իրեն դիվանագիտական ներկայացուցչի իրավունքներ էր վերապահում։
  ՀՍԽՀ արտաքին գործերի ժողկոմատը ձեռնամուխ եղավ այս հարցի պարզաբանմանը։
  1921 թ. հունվարի 3-ին Բեհաեդդինին ուղղված գրությամբ արտգործժողկոմ Ա. Բեկզադյանը 344ՊԱՏՄՈՒԹՅՈՒՆ բարձրացրեց նրա լիազորությունների հարցը։
  Շեշտելով, որ, բացի նախկին (ՀՀ) կառավարության հետ Ալեքսանդրապոլում ստորագրված պայմանագրի որոշ կետերի կատարմանը հետեւելու մասին ունեցած մանդատից, Հայաստանի նոր` խորհրդային կառավարությանը Բեհաեդդինի ունեցած որեւէ այլ լիազորության կամ գործառույթի մասին հայտնի չէ, արտգործժողկոմը պահանջում էր հայտնել իր առաքելության բնույթի ու ծավալի մասին [7, թ. 22 եւ շրջ.]։
  ՀՍԽՀ արտգործժողկոմի պահանջի հիման վրա` Բեհաեդդինը ներկայացրեց 1921 թ. հունվարի 25-ին Ք. Կարաբեքիրի կողմից տրված մանդատը, համաձայն որի՝ մինչեւ Թուրքիայի Ազգային մեծ ժողովի կառավարության լիազոր ներկայացուցչի ժամանումը, Բեհաեդդինը նշանակվում էր ՀՍԽՀ-ում Արեւելյան ռազմաճակատի գլխավոր հրամանատարության ներկայացուցիչ [1, թ. 3-4]։
  Հետագայում թուրքական ներկայացուցչության պաշտոնական բնույթն ավելի ընդարձակվեց։
  Փաստաթղթերում այն անվանվում էր. «Թուրքիայի Ազգային մեծ ժողովի ներկայացուցչություն Հայաստանում»։
 Երեւանի թուրքական ներկայացուցչությունը եւ անձամբ Բեհաեդդինն առանձնապես ակտիվ գործունեություն ծավալեցին 1921 թ. փետրվարյան հակախորհրդային ապստամբության հաղթանակին հաջորդած օրերին։
  Բեհաեդդինն առաջիններից մեկը շնորհավորեց Հայրենիքի փրկության կոմիտեի իշխանությունը։
  Իսկ 1921 թ. մարտի 18-ին նրան ուղղված դիմումում Փրկության կոմիտեի նախագահ Սիմոն Վրացյանը, վկայակոչելով Ալեքսանդրապոլի պայմանագիրը, խնդրում էր թուրքական գերությունից վերադարձնել հայ ռազմագերիներին, տրամադրել զենք եւ զինամթերք, զինվորական օժանդակություն [19, էջ 505-506]։
  Քեմալականներին ուղղված այս եւ մյուս դիմումների պատճառով Վրացյանն իրավամբ արժանացել է ժամանակակիցների եւ մասնագետ պատմաբանների խիստ քննադատությանը։
 Մարտի 22-ին իր բնակարանի առջեւ հավաքված հայ միտինգավորներին Բեհաեդդինը դիմեց հետեւյալ խոսքերով. «Չափազանց զգացված եմ ձեր ջերմագին արտահայտությունների համար։
  Մենք` Արեւելքի ժողովուրդներս, եղել ենք իրար հետ մշտական կռիվների մեջ, որոնցից օգտվել են միշտ օտարները։
  Հուսով եմ, որ այսուհետեւ, բարեկամներ դառնալով, կապրենք խաղաղ եւ կլինենք օգտակար միմյանց» [16, N 345ՊԱՏՄՈՒԹՅՈՒՆ Թուրք ներկայացուցչի այս գործողությունները ՀՍԽՀ իշխանությունները հետագայում անուշադրության չմատնեցին։
  Փետրվարյան ապստամբության պարտությունից (1921 թ. ապրիլ) հետո նա հայտարարվեց “Persona non grata” (շնորհ չվայելող անձ)։
  Երկրի ներքին գործերին միջամտելու, հակախորհրդային ապստամբության ղեկավարների հետ ակտիվորեն գործակցելու հիմնավորմամբ՝ Հայաստանի հեղկոմը 1921 թ. մայիսի 12-ին, նույն օրվա ՀԿ(բ)Կ կենտկոմի ընդունած որոշման հիման վրա, թուրքական իշխանություններից պահանջեց Երեւանից հետ կանչել Բեհաեդդինին [23, էջ 61]։
  Հավանաբար այս խնդրով Հայաստանի ղեկավարները հարցում են կատարել Անդրկովկասի խորհրդային հանրապետություններում Խորհրդային Ռուսաստանի լիազոր ներկայացուցիչ Բ. Լեգրանին, ինչին ի պատասխան մայիսի 17-ին ՀՍԽՀ արտգործժողկոմ Ա. Մռավյանին ուղղված հեռագրում վերջինս հայտնում էր. «Բեհաեդդինի վերաբերյալ ձեր որոշումը լիովին ճիշտ է» [12, թ. 43]։
  Հետաքրքրական է, որ Կարսի կոնֆերանսի (1921 թ. սեպտեմբերի 26 – հոկտեմբերի 13) օրերին այստեղ գտնվող Բեհաեդդինը սեպտեմբերի 27-ին ընդարձակ նամակ է փոխանցում ՀՍԽՀ արտգործժողկոմ Ա. Մռավյանին։
  Նամակագիրը ողջունում էր «երկու ժողովուրդների միության իդեալն իրականացնելու համար» Կարս ժամանած ՀՍԽՀ արտգործժողկոմին եւ նշում. «Դուք ցանկացաք ինձ պատվազրկել իմ հեղափոխական ազգի առաջ, իսկ ես կապացուցեմ պատմության առաջ, որ ես հավատարիմ հեղափոխական եմ։
  ... Ժամանակը եւ իրադարձությունները Ձեզ կապացուցեն, որ դուք շփոթվել եւ սխալվել եք»։
  Նամակի վրա Ա. Մռավյանը մակագրել է. «Թողնել առանց պատասխանի» [2, թ. 26-27]։
 Բեհաեդդինին փոխարինած Օմար Լյութֆի բեյը, իսկ 1922 թ. փետրվարին վերջինին հաջորդած Մուհիդդին բեյը եւս օրինական արարքներով չէին փայլում։
  Թուրք ներկայացուցիչները փորձում էին հանդես գալ որպես Խորհրդային Հայաստանում բնակվող թուրքահպատակների պաշտպաններ, ձգտում իրենց իրավասության ներքո վերցնել հանրապետությունում բնակվող բոլոր մահմեդականներին առնչվող խնդիրների կարգավորումը։
  ՀՍԽՀ արտաքին գործերի ժողկոմատն իր գործողություններով փորձում էր հակազդել պանթուրքական նշյալ գործելակերպին։
 346ՊԱՏՄՈՒԹՅՈՒՆ Երեւանի թուրքական ներկայացուցչության ծառայողները զբաղվում էին նաեւ մաքսանենգ ճանապարհով Հայաստանից Թուրքիա զենքի տեղափոխմամբ։
  Այսպես` 1922 թ. մարտի 22-ին ՀՍԽՀ արտակարգ հանձնաժողովի պատրաստած տեղեկատվության համաձայն` Երեւանի թուրքական ներկայացուցչության աշխատակիցներն Իգդիր էին մեկնում «մինչեւ ատամները զինված», իսկ այնտեղից անզեն վերադառնում։
  Զենքի գնումը կատարվում էր ներկայացուցչության կողմից։
  Արտակարգ հանձնաժողովի տվյալներով` նախկին ներկայացուցիչ Օմար Լյութֆի բեյն անձամբ էր ղեկավարում զենքի գնման գործը, տարաբնույթ լրտեսական տեղեկություններ հավաքում Խորհրդային Հայաստանի եւ մասնավորապես Երեւան քաղաքի ներքին իրավիճակի մասին։
  Զեկուցագրում նշվում էր, որ այդ տվյալները ձեռք են բերվել լիակատար վստահություն ներշնչող անձանցից [3, թ. 4]։
 1922 թ. փետրվարի 27-ին ՀՍԽՀ արտաքին գործերի ժողկոմատ ներկայացված Երեւանի թուրքական ներկայացուցչության մշտական աշխատակիցների եւ ասկյարների ցուցակի համաձայն` այն ուներ հետեւյալ հաստիքները` ներկայացուցիչ, ավագ քարտուղար, նրա տեղակալ, թարգմանիչ, վարորդ, վարորդի օգնական, 5 հոգուց կազմված պահակախումբ։
  Բացի ազգությամբ հայ եւ ՀՍԽՀ քաղաքացի թարգմանչից, ներկայացուցչության մյուս աշխատակիցները, որոնք նաեւ թուրքահպատակներ էին, զինված էին [13, թ. 126-127]։
 Երեւանի թուրքական ներկայացուցչությունը շարունակեց գործել նաեւ Խորհրդային Հայաստանի՝ Անդրկովկասյան դաշնության եւ ԽՍՀՄ-ի կազմում ընդգրկվելուց հետո եւս։
  1923 թ. այն վերակազմավորվեց հյուպատոսության։
 Ալեքսանդրապոլը թուրքական զորքերի կողմից դատարկվելուց հետո թուրքական Արեւելյան ճակատի հրամանատարությունն այստեղ իր ներկայացուցիչ նշանակեց հարյուրապետ Թեֆիկին։
  1921 թ. ապրիլի 20-ին Ք. Կարաբեքիրի կողմից վերջինին տրված մանդատում նշվում էր, որ նա «նշանակվում է թուրք[ական] հրամանատարության եւ 11-րդ Կարմիր բանակի հրամանատարության մեջ հաղորդակցություններ ընդունելու եւ Ալեքսանդրապոլում կարմիր զորաբանակի հրամանատարության առաջ ներկայացուցչի պաշտոնով» [8, թ. 53]։
 Ալեքսանդրապոլի տեղական իշխանությունների մոտ այն համոզումը կար, որ Թեֆիկն առավելապես զբաղված է լրտեսական գործու347ՊԱՏՄՈՒԹՅՈՒՆ նեությամբ։
  Այսպես` 1921 թ. մայիսի 26-ին ՀՍԽՀ արտգործժողկոմ Ա. Մռավյանին ուղղված գրությամբ Ալեքսանդրապոլի հեղկոմի ներքին գործերի բաժնի վարիչ Հ. Ամատունին նշում էր, որ Թեֆիկը երկար ժամանակ խուսափում էր իրեն տրված մանդատը ներկայացնել, ինչպես նաեւ շարունակում էր բնակվել երկաթուղային կայարանում (այն դեպքում, երբ քաղաքում բնակարան ուներ)։
  Հ. Ամատունին տեղեկացնում էր, որ թուրք ասկյարների թիվը մանդատով սահմանված 12ից շատ ավելի է, իսկ Ալեքսանդրապոլում թափառող եւ իրենց խորհըրդային կարգերի համակիրներ անվանող մոտ 120 թուրք ասկյարներն իրականում Թեֆիկի լրտեսական խմբի անդամներն են [8, թ. 46 եւ շրջ.]։
 Ներկայացուցչությունը 1922 թ. վերածվեց հյուպատոսության։
  Ալեքսանդրապոլի թուրքական հյուպատոսությունը հավակնում էր օգտվել ծածկագիր հեռագրից, ինչի իրավունքը, որպես հյուպատոսություն, նա չուներ։
  Ահա այս պատճառով ՀՍԽՀ արտաքին գործերի ժողկոմատի կողմից հավանության չարժանացավ ծածկագրերից օգտվելու հյուպատոսության պահանջը։
  Այս մասին արտգործժողկոմատը տեղեկացրեց նաեւ Երեւանի թուրքական ներկայացուցչությանը [21, էջ 402]։
 1922 թ. աշնանը Հաքքի բեյի ղեկավարած Ալեքսանդրապոլի թուրքական հյուպատոսությունն ուներ 8 աշխատակից [15, թ. 98]։
  Այն եւս շարունակեց գործել հաջորդ տարիներին։
 1922 թ. հուլիսին Խորհրդային Հայաստանի արտաքին գործերի ժողկոմատի լուծարումից հետո Երեւանի պարսկական հյուպատոսության, թուրքական դիվանագիտական ներկայացուցչության եւ Ալեքսանդրապոլի հյուպատոսության հետ հարաբերություններ էին պահպանում ՀՍԽՀ ժողկոմխորհը եւ ներքին գործերի ժողկոմատը։
 Ամփոփելով՝ փաստենք, որ Հայաստանի խորհրդայնացումից կարճ ժամանակ անց վրացական եւ ռուսական դիվանագիտական ներկայացուցչությունները փակվեցին, իսկ Երեւանում գործող պարսկական ու թուրքական ներկայացուցչությունները շարունակեցին իրենց աշխատանքները։
  1921 թ. ապրիլին Ալեքսանդրապոլում հիմնվեց նաեւ թուրքական հյուպատոսություն։
  Վերջինների հետ ՀՍԽՀ Ժողկոմխորհը հարաբերություններ էր իրականացնում արտաքին գործերի ժողկոմատի միջոցով։
  Վերջինս փորձում էր կանոնակարգել օտարերկրյա ներկայացուցչությունների հետ իրականացվող հարաբերու348ՊԱՏՄՈՒԹՅՈՒՆ թյունները։
  Պարսկական հյուպատոսությունը Հայաստանի հանդեպ բարեկամաբար էր տրամադրված, իսկ թուրքական ներկայացուցչություններն առավելապես զբաղված էին լրտեսական գործունեությամբ, կամ էլ փորձում էին իրենց ներկայացնել իբրեւ Խորհրդային Հայաստանում բնակվող մահմեդականների շահերի արտահայտիչ։
 ։
