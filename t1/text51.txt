Հայտնի իրողություն է, որ խորհրդային ամբողջատիրական վարչակարգի գերիշխանության պայմաններում պետականորեն իրականացվող խիստ վերահսկողության, աննախադեպ գրաքննության, ինչպես նաեւ միահեծանորեն տիրապետող կոմունիստական գաղափարախոսությունից փոքր-իսկ շեղման պարագայում դաժան հալածանքների կիրառման հետեւանքով ԽՍՀՄ-ում տիրում էր վախի մթնոլորտ։
  Դա առանձնապես Հետազոտությունը կատարվել է ՀՀ ԿԳՆ ԳՊԿ-ի տրամադրած ֆինանսավորմամբ` 16YR-6A057 ծածկագրով գիտական թեմայի շրջանակներում։
 364ՊԱՏՄՈՒԹՅՈՒՆ սուր կերպով դրսեւորվում էր Ստալինյան տարիներին։
  Նույնիսկ ճանաչված եւ մեծ հեղինակություն վայելող անհատները՝ պետական գործիչները, գրողները, գիտնականները, առավել հաճախ գերադասում էին մոռացության մատնել իրենց անցյալի որոշ դրվագներ, խուսափում մինչեւ խորհրդային կարգերի հաստատումն իրենց գործունեության մասին բարձրաձայնելուց։
  Նման օրինակները բազում են։
  Միանգամայն օրինաչափ է, որ խորհրդային վարչակարգի օրոք երկրում գործող դաժան «օրենքները» չեն շրջանցել նաեւ հայ գրողներին եւ մտավորականներին, որոնց` նվազագույնը լռություն պահպանելու պատճառով մեղադրելը, անգամ հանդիմանելն այժմ դյուրին է, սակայն այդ մոտեցումը նշանակում է շրջանցել պատմականության սկզբունքը։
  Գրականագետ Դավիթ Գասպարյանն այս առթիվ իրավացիորեն գրում է. «Անցյալի մոռացումով, անգամ ուրացումով փորձ էր արվում գաղափարական նոր պահանջների դիրքերից պատկերել ժողովրդի սոցիալիստական առօրյան, ապա եւ սոցիալիստական շինարարությունն ու կառուցումը» [10, էջ 6]։
 Հայ մեծանուն գրող, պատմավիպասան Դերենիկ Դեմիրճյանը (1877-1956) եւս խուսափել է Հ. Յ. Դաշնակցությանն անդամակցելու եւ Հայաստանի Առաջին Հանրապետության շրջանում իր ծավալած գործունեության մասին բարձրաձայնելուց։
  Եթե 1930-ական թվականների սկզբին գրած «Ինքնակենսագրություն»-ում նա ակնարկում է 1920 թ. Երեւանում պաշտոնավարելու մասին [6, թ. 7-8], ապա հետպատերազմյան շրջանում գրած ընդարձակ «Ինքնակենսագրություն»-ում շրջանցում է այդ փաստը [12, էջ 285-300; 13, էջ 7-20]։
  Ինչ վերաբերում է ՀՅԴ-ին անդամակցելու իրողությանը, Դ. Դեմիրճյանը նույնիսկ ակնարկ չի կատարում այդ մասին։
  Ավելին, գրում է. «Սովետական իշխանության գաղափարի ընկալումը իմ մեջ եղավ 19-20 թվերին, երբ ինձ պատմում էին (մենշեւիկյան Թիֆլիսում) բոլշեւիկների մասին, որոնք «մեծապես նպաստում են կուլտուրային, արվեստին ու գիտությանը»։
  Այնպես որ, երբ բոլշեւիկները եկան, ես քաղաքականապես որոշ չափով պատրաստ էի։
 Սակայն, ստեղծագործական պլանում դեռ կարգավորելու շատ բաներ կային» [13, էջ 13]։
  Ե. Չարենցի անվան Գրականության եւ արվեստի թանգարանում պահվող` Դ. Դեմիրճյանի անձնական արխիվի՝ «Դեմիրճյանի պաշտոնավարության հետ կապված գրագրություններ» բաժնում պահվող փաստաթղթերը (դրանք Դեմիրճյանների ընտանիքն է հանձնել պետական պահպանության) վերաբերում են միայն Խորհրդային Հա365ՊԱՏՄՈՒԹՅՈՒՆ յաստանի գրականության եւ արվեստի ինստիտուտի գեղարվեստի բաժնի գիտքարտուղար աշխատելու տարիներին նրա ծավալած գործունեությանը [7]։
  Այդտեղ 1917-1920 թթ. գրողի հասարակական-քաղաքական գործունեության, այդ թվում ՀՅԴ անդամ լինելու եւ հատկապես Հայաստանի Առաջին Հանրապետության ժամանակաշրջանում նրա պաշտոնավարման վերաբերյալ վավերագրեր չկան։
  Ի դեպ, թե՛ խորհրդային եւ թե՛ հետխորհրդային տարիներին Դ. Դեմիրճյանի կյանքին ու ստեղծագործություններին նվիրված աշխատություններում [15, էջ V-VIII; 24; 9, 16; 17, էջ 5-23; 22; 11; 19; 14, էջ 506-508] այս իրողություններին անդրադարձ չի կատարվել։
  Կարելի է ենթադրել, որ, ամենայն հավանականությամբ, այս փաստերը դեմիրճյանագետներին հայտնի չեն եղել, մանավանդ որ գրողը եւս ամեն գնով փորձել է շրջանցել, մոռացության տալ իր կենսագրության այդ էջերը, որոնք իշխող գաղափարախոսության տեսակետից ոչ միայն ցանկալի չէին, այլեւ կարող էին մահացու ճակատագրական նշանակություն ունենալ գրողի համար, ինչպես իր մի շարք գործընկերների պարագայում էր եղել։
 Վերջին տարիներին հայտնաբերված փաստաթղթերը նոր լույս են սփռում նշյալ հարցերի վրա։
 Ամենասկզբից տեղեկացնենք, որ մեզ հայտնի չէ, թե երբ է Դ. Դեմիրճյանն անդամակցել Հ. Յ. Դաշնակցությանը։
  Այդ ուղղությամբ մեր պրպտումները դեռեւս գործնական արդյունքի չի հանգեցրել։
  Հստակ է, որ 1917 թ. սեպտեմբերին նա արդեն կուսակցական էր։
 1917 թ. Փետրվարյան հեղափոխության հետեւանքով առաջացած ոգեւորության պայմաններում սեպտեմբերի 29-ից մինչեւ հոկտեմբերի 13-ը արեւելահայության տարբեր խավերի ներկայացուցիչների մասնակցությամբ Թիֆլիսում գումարվեց Հայոց ազգային համախորհրդակցությունը (համագումար)։
  Վերջինի մասնակիցների թվում էր նաեւ Դ. Դեմիրճյանը։
  Պատվիրակների ցանկում նրա անվան դիմաց գրված է, որ Թիֆլիս քաղաքից էր, ՀՅԴ անդամ, ներկայացնում էր Հայ գրողների ընկերությունը [21, էջ 105]։
  Դ. Դեմիրճյանը համագումարում այս կազմակերպության միակ ներկայացուցիչն էր։
  Համագումարի մասնակիցների շարքում զգալի թիվ էին կազմում ճանաչված մտավորականները (Լեո, Ավետիս Ահարոնյան, Հակոբ Մանանդյան, Հարություն Սուրխաթյան եւ ուրիշներ)։
  Արդարության համար փաստենք, որ, նիստերի արձանագրություններից դատելով, Դ. Դեմիրճյա366ՊԱՏՄՈՒԹՅՈՒՆ նը պասիվ մասնակցություն է ունեցել համագումարի աշխատանքներին. քննարկվող հարցերի վերաբերյալ նա ելույթ չի ունեցել։
  Համագումարի որոշմամբ ստեղծվեց Ռուսաստանի Հայոց ազգային ժողով՝ իբրեւ արեւելահայության «գերագույն ներկայացուցչական օրգան», եւ վերջինի գործադիր մարմին՝ 15 անդամից կազմված Հայոց ազգային խորհուրդ, որի նախագահը դաշնակցական գործիչ, գրող-հրապարակախոս Ավետիս Ահարոնյանն էր, քարտուղարը՝ Նիկոլ Աղբալյանը։
 Մինչ այդ էլ՝ 1917 թ. մայիսին, Դերենիկ Դեմիրճյանը նույնպիսի պասիվ մասնակցություն է ունեցել Թիֆլիսում գումարված Հայ ուսուցչական համագումարին։
  Ի դեպ, համագումարի մայիսի 14-ի նիստում Դ. Դեմիրճյանին հանձնարարվեց նույն օրը տեղի ունենալիք բանաստեղծ Ալեքսանդր Ծատուրյանի (1865-1917) մահվան քառասունքի արարողության ժամանակ եկեղեցում հարգանքի խոսք ասել։
  Դեմիրճյանը հավուր պատշաճի կատարեց հանձնարարությունը։
  Նրան վիրավորել էր այն, որ հոգեւորականները ստիպել էին ելույթ ունենալիս եկեղեցական շապիկ հագնել։
  Համագումարի մայիսի 15-ի նիստում տեղեկացնելով այս մասին՝ նա ընդգծում է, որ «անզոր է եղել ընդդիմանալ՝ ցանկանալով անպայման կատարած լինել համագումարի հայտարարությունը»։
  Համագումարի մասնակիցները դատապարտում են հոգեւորականների պահվածքը (առավել սուր ելույթ է ունենում Մանուկ Աբեղյանը) [23, թիվ 108, 112]։
 Դ. Դեմիրճյանի հասարակական-քաղաքական գործունեության հաջորդ դրվագը, որը դուրս է մնացել գրողի գիտական կենսագրությունից, վերաբերում է 1918 թ. մայիսին Երեւանում նրա իրականացրած գործունեությանը։
  Հայ ժողովրդի համար բախտորոշ այդ օրերին, երբ մեկ բռունցք դարձած հայությունը Սարդարապատում, Բաշ-Ապարանում եւ Ղարաքիլիսայում կենաց ու մահու պայքար էր մղում թուրքական բանակների դեմ, Դ. Դեմիրճյանն այն մտավորականներից էր, ովքեր հրապարակային ելույթներով հաղթական մարտերի էին կոչում զինվորներին ու աշխարհազորայիններին։
  Հայ ազատագրական շարժման նշանավոր գործիչ Արամ Մանուկյանի, ճանաչված մանկավարժ Արշավիր Շավարշյանի եւ այլ հայորդիների հետ մայիսի 21-ին Երեւանի Աստաֆյան փողոցում գտնվող ամառային ակումբի բակում («Սկետինգրինգի» հրապարակում) տեղի ունեցած միտինգում ելույթ է ունեցել նաեւ Դ. Դեմիրճյանը՝ բնակչությանը կոչ անելով «առանց հասակի, դասա367ՊԱՏՄՈՒԹՅՈՒՆ կարգի, քաղաքական համոզմունքների ու զբաղմունքի խտրականության, զենք ստանալ, մեկնել ճակատ եւ օգնել կռվող բանակին» [8, էջ 32]։
  Այս առթիվ մեզ այլ մանրամասներ հայտնի չեն, այս մասին արխիվային վավերագրեր հայտնաբերելու մեր փորձերը դեռեւս հաջողությամբ չեն պսակվել։
  Տեղեկություններ չկան նաեւ գրողի ինքնակենսագրություններում ու դեմիրճյանագետների ուսումնասիրություններում։
 Միանգամայն այլ` առավել ամբողջական են 1920 թ. սեպտեմբերդեկտեմբերին Երեւանում Դ. Դեմիրճյանի գործունեության վերաբերյալ մեր հայթայթած տեղեկությունները։
  Այդ փաստաթղթերը 2014 թ. հրատարակել ենք ՀՀ ԳԱԱ «Պատմաբանասիրական հանդես» ամսագրում [25]։
 Ճանաչված գրականագետ Տիգրան Հախումյանի հուշերում կարեւոր վկայություն կա Դեմիրճյանի 1920 թ. երեւանյան գործունեության մասին։
 Նա գրում է, որ 1920 թ. Թիֆլիսում տեղի ունեցած գրողի «Գարուն» բանաստեղծությունների ժողովածուի քննարկմանը հաջորդող ամիսներին իրենք այլեւս չեն հանդիպել Դ. Դեմիրճյանին։
  Լսել էին, որ նա տեղափոխվել է Երեւան՝ աշխատանքի անցնելով Հանրային կրթության եւ արվեստի նախարարությունում՝ տնօրինելով արվեստին ու գրականությանն առնչվող աշխատանքները, սակայն նրա գործունեության արդյունքների մասին տեղեկություն չունեին։
  Թիֆլիսի Հովնանյան դպրոցի (ուր մինչեւ Երեւան տեղափոխվելը հայոց լեզու եւ գրականություն էր դասավանդել գրողը) աշակերտուհիներից մեկը տեղեկացրել էր, որ Երեւանից Դեմիրճյանի գրած նամակներից մեկում «դժգոհությունից բացի, ուրիշ ոչ մի հաճելի տող չկա» եւ գործադրած ջանքերը դեռեւս սպասելի արդյունքը չէր տալիս [18, էջ 220]։
  Գրողի կյանքի եւ գործունեության մասին գրված այլ հուշագրություններում Երեւանում նրա իրականացրած գործունեության մասին տեղեկությունների չենք հանդիպել։
 Հաշվի առնելով ժամանակի պահանջը եւ հիմք ընդունելով ՀՀ հանրային կրթության եւ արվեստի նախարարության (այն ստեղծվել էր 1918 թ. նոյեմբերին) 1919 թ. հուլիսի 4-ի առաջարկը` ՀՀ կառավարությունը հուլիսի 17-ին օրենք ընդունեց նախարարության Հնության հուշարձանների եւ արվեստի բաժինը երկու` Հնության հուշարձանների պահպանման եւ Արվեստի հովանավորության բաժինների վերակազմելու մասին [5, թ. 1-2; 20, էջ 144-145]։
  Հուլիսի 18-ին ՀՀ հանրային կրթության եւ արվեստի նախարար Ս. Տիգրանյանը նախկին նախարար Գ. 368ՊԱՏՄՈՒԹՅՈՒՆ Մելիք-Ղարագյոզյանին առաջարկեց ստանձնել նորաստեղծ Արվեստի բաժնի վարիչի պաշտոնը։
  Հուլիսի 23-ին վերջինս տվեց իր համաձայնությունը՝ որոշ ժամանակ Թիֆլիսում մնալու պայմանով։
  Սակայն բաժնի վարիչի գործառույթներ նա այդպես էլ չկատարեց, իսկ օգոստոսի վերջին հրաժարվեց այդ պաշտոնից [2, թ. 13-15 շրջ.]։
  Այնուհետեւ կարճ ժամանակ (մինչեւ նոյեմբերի 1-ը) Արվեստի բաժնի վարիչի պարտականությունները կատարել է երաժշտագետ Սարգիս Բարխուդարյանը [4, թ. 12 շրջ.]։
  Սակայն, ինչպես երեւում է, նրանից հետո նոր նշանակում չի եղել. նախարարության 1920 թ. հունվարի հաստիքացուցակում Արվեստի բաժնի վարիչ չի հիշատակվում [4, թ. 25]։
 1920 թ. գարնանը Հյուսիսային Կովկասում հակախորհրդային ուժերին պարտության մատնելուց հետո Խորհրդային Ռուսաստանի Կարմիր բանակը շարժվեց դեպի Անդրկովկաս։
  Ապրիլի 28-ին խորհրդային կարգեր հաստատվեցին Ադրբեջանում։
  Ոգեւորված այդ փաստով՝ հայ բոլշեւիկ գործիչների շրջանում հույսեր արթնացրեց, թե կարող են հասնել Հայաստանի խորհրդայնացման։
  1920 թ. մայիսի սկզբին Ալեքսանդրապոլում, Կարսում եւ հանրապետության այլ շրջաններում բռնկված հակապետական ապստամբությունը իշխանությունների կողմից շատ արագ ճնշվեց։
  Ապստամբությունից հետո Համազասպ Օհանջանյանի ղեկավարած կառավարությունը պետության կառավարման տարբեր բնագավառներում նշանակումներ կատարելիս նախապատվությունը տալիս էր ՀՅԴ անդամներին։
  Ահա այս իրավիճակում Թիֆլիսից հրավիրվեց նաեւ ճանաչված գրող, դաշնակցական Դ. Դեմիրճյանը։
  Վերջինս հետագայում վկայում է, որ պարտավորություն էր զգում գալ հայրենիք եւ ծառայել սեփական ժողովրդին ու նրա նորահաստատ պետականությանը [6, թ. 7-8]։
  Հանրային կրթության եւ արվեստի նախարար Գեւորգ Ղազարյանի 1920 թ. սեպտեմբերի 17-ի հրամանով Դ. Դեմիրճյանը սեպտեմբերի 1-ից նշանակվեց նախարարության Արվեստի բաժնի վարիչ [25, էջ 194, 196]։
  Նրա աշխատավարձը 18800 ռուբլի էր։
  Գրողը Երեւանում ապրում էր Սադովայա 11 հասցեում։
  Նա Երեւան էր տեղափոխվել միայնակ՝ առանց ընտանիքի. կինը՝ Մարիամը եւ որդին` Վիգենը, շարունակում էին բնակվել Թիֆլիսում։
  Ոչ բարձր աշխատավարձի խնայողությունից եւ իբրեւ պետական պաշտոնյա ստացած պարենից նա ուղարկում էր նաեւ ընտանիքի անդամներին [25, էջ 194-195]։
  Այդ տարիներին ցածր աշխատա369ՊԱՏՄՈՒԹՅՈՒՆ վարձին զուգահեռ պաշտոնյաներին որոշակի չափաբաժնով մթերքներ էր տրամադրվում։
 Նորահայտ փաստաթղթերի ուսումնասիրությունից տեսնում ենք, որ Դեմիրճյանի ղեկավարած Արվեստի բաժինն արդյունավետ աշխատանք էր կատարում (ի տարբերություն նախկինի)։
  Ասվածի վկայությունն են անցկացվող զանազան դասընթացները, որոնք վարում էին ժամանակի մի շարք ճանաչված մտավորականներ։
  Այսպես` սեպտեմբեր-նոյեմբերին բաժնի կազմակերպած դրամատիկական դասընթացներում դասավանդել են` Վարդան Միրզոյանը (վարիչ եւ դասատու), ուսուցիչ Դերենիկ Դեմիրճյանը, պարուսույց Սուրեն Մխիթարյանը, հոգեբանության ուսուցիչ Ա. Շավարշյանը։
  Նոյեմբերին բաժնի խմբավարական դասընթացներում պաշտոնավարում էին «թեորիայի դասատու» Սարգիս Բարխուդարյանը եւ «դաշնակի դասատու» Աննա Աբգարյանը [4, թ. 54 եւ շրջ., 127-130]։
  Ուշադրության արժանի է այն իրողությունը, որ հիշյալ դասընթացները տեղի էին ունենում 1920 թ. թուրք-հայկական պատերազմի ժամանակ, երբ վտանգված էր ոչ միայն հանրապետության անկախ գոյությունը, այլեւ հայության ֆիզիկական անվտանգությունը։
 Արվեստի բաժնի կատարած աշխատանքների մասին անփոխարինելի տեղեկություններ է պարունակում 1920 թ. դեկտեմբերի 16-ին Խորհրդային Հայաստանի լուսժողկոմ Աշոտ Հովհաննիսյանին ուղղված Դ. Դեմիրճյանի ընդարձակ ինքնագիր զեկուցում-հաշվետվությունը։
  Այստեղ ներկայացված է ՀՀ օրոք արվեստի ճյուղերի դրությունը, մասնավորապես՝ թատերական գործի կազմակերպման, այս բնագավառում դերասաններ Օ. Սեւումյանի եւ Վ. Միրզոյանի կատարած աշխատանքների, Երեւանում գործող դրամատիկական դպրոցի գործունեության, Երեւանում կոնսերվատորիա, իսկ Ալեքսանդրապոլում երաժշտական դպրոց հիմնելուն ուղղված գործողությունների, Ս. Բարխուդարյանի ղեկավարությամբ խմբավարական դասընթացներ կազմակերպելու, 1919 թ. Երեւանում կազմակերպված նկարչական ցուցահանդեսի, պետության կողմից հայ գրողներին ու արվեստագետներին կատարած օժանդակության մասին։
  Դեմիրճյանը հատուկ ընդգծում էր իրականացվող աշխատանքներին խոչընդոտող երեւույթների մասին՝ մայրաքաղաքում թատրոնի համար նպատակահարմար շենքի բացակայության (խորհրդարանի նիստերը տեղի էին ունենում նախկին ակումբի դահլիճում), առկա ծրագրերը թուրքական ավերիչ արշա370ՊԱՏՄՈՒԹՅՈՒՆ վանքի պատճառով հետաձգվելու մասին (զինվորական, ժողովրդական համերգներ, ներկայացումներ, տեղական ստեղծագործական խմբերի կազմակերպում եւ այլն) [25, էջ 196-198]։
 Դ. Դեմիրճյանը պաշտոնավարեց նաեւ Հայաստանի Հանրապետության խորհրդայնացմանը հաջորդած առաջին օրերին։
  1920 թ. դեկտեմբերի 2-ին` ՀՀ հանրային կրթության եւ արվեստի նախարար Վ. Մինախորյանի հրաժարականից հետո, դեկտեմբերի 3-ից Խորհրդային Հայաստանի Հանրային կրթության եւ արվեստի կոմիսարիատի կառավարչի պարտականությունները ժամանակավորապես կատարում էր նախարարի օգնական Պողոս Սոտնիկյանը [3, թ. 21 շրջ.]։
  Նոր կառավարության ձեւավորումից հետո Խորհրդային Հայաստանի նորանշանակ լուսժողկոմ Աշոտ Հովհաննիսյանի 1920 թ. դեկտեմբերի 15-ի հրամանով աշխատանքից ազատվեցին Լուսավորության ժողովրդական կոմիսարիատի վերածված նախկին ՀՀ հանրային կրթության եւ արվեստի նախարարության չորս ղեկավար աշխատակիցներ` նախարարի օգնական Պ. Սոտնիկյանը, Արվեստի բաժնի վարիչ Դ. Դեմիրճյանը, դպրոցական վերահսկիչներ Ս. Շխյանը եւ Ա. Շահնազարյանը։
  Նրանք իրենց հասանելիք լուծարքային նպաստները պետական գանձարանի առձեռն ֆոնդից ստացել են դեկտեմբերի 21-ին [25, էջ 195-196]։
  Դ. Դեմիրճյանին Արվեստի բաժնի վարիչի պաշտոնում նույն դեկտեմբերի 15-ին փոխարինել է արդեն ճանաչված բանաստեղծ Եղիշե Չարենցը [1, թ. 1 շրջ.]։
  Կարծում ենք` Դ. Դեմիրճյանի աշխատանքից ազատման հարցում վճռորոշ նշանակություն է ունեցել նրա կուսակցական պատկանելությունը։
 Այսպիսով, նորահայտ փաստերի հիման վրա կարող ենք եզրակացնել, որ հայ ականավոր գրող, ՀՅԴ անդամ Դերենիկ Դեմիրճյանը 1917-1920 թթ. ուշադրության արժանի գործունեություն է ծավալել, ինչի վերաբերյալ խորհրդային տարիներին, հասկանալի պատճառներով, խուսափել է բարձրաձայնել։
  Գրողի կենսագրության այս էջերը դուրս են մնացել նրա գիտական կենսագրությունից։
  Փաստորեն, 1917 թ. մայիսին նա մասնակցել է Հայ ուսուցչական համագումարին, իսկ սեպտեմբերին՝ Հայոց ազգային համախորհրդակցությանը։
  1918 թ. մայիսյան հերոսամարտերի նախօրեին նրան տեսնում ենք Երեւանում՝ Արամ Մանուկյանի հետ հայ բնակչությանը մարտի կոչելիս, իսկ արդեն 1920 թ. սեպտեմբերի 1-ից մինչեւ դեկտեմբերի 15-ը հանդիսացել է Հայաստանի Հանրապետության Հանրային կրթության եւ արվեստի 371ՊԱՏՄՈՒԹՅՈՒՆ նախարարության Արվեստի բաժնի վարիչը եւ ուշադրության արժանի ներդրում ունեցել 1920 թ. աշնանը ՀՀ մշակութային կյանքի կազմակերպման գործում։
  Վստահաբար՝ հետագայում ի հայտ գալիք նոր վավերագրերը կավելացնեն մեր գիտելիքները ինչպես խնդրո առարկա ժամանակահատվածում Դ. Դեմիրճյանի գործունեության վերաբերյալ, այնպես էլ կբացահայտեն նրա կենսագրության դեռեւս անհայտ նոր էջեր։
 ։
