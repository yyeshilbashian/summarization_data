Այն, որ մարդու եւ քաղաքացու հիմնական իրավունքի առարկան (օբյեկտը) (իրավաբանական գրականության մեջ հաճախ հանդիպում ենք նաեւ «հիմնական իրավունքների բովանդակություն» հասկացությանը) ավելի բարդ է որոշելը, քան հիմնական իրավունքների սուբյեկտին եւ հասցեատիրոջը, պարզ ճշմարտություն է։
  Դա պայմանավորված է մի շարք հանգամանքներով. հիմնական իրավունքների զանազան լինելը, հիմնական իրավունքների առարկայի սահմանների հստակ ուրվագծման բացակայությունը եւ այլն։
  Ուստի արդարացված ենք համարում իրավաբանական գրականության մեջ առկա այն մոտեցումը, որ առավել նպատակահարմար է հիմնական իրավունքի առարկան դի41ԻՐԱՎԱԳԻՏՈՒԹՅՈՒՆ տարկել իրավունքի կրող, հասցեատեր եւ հիմնական իրավունքի գործառույթ եռամիասնության լուսի ներքո։
  [1, էջ 192] Հանրահայտ է, որ մարդու իրավունքների եւ ազատությունների հարգումն ու պաշտպանությունը յուրաքանչյուր ժողովրդավարական, իրավական պետության պարտականությունն է, այն առաջնահերթ նպատակը, որին այսօր ձգտում է ողջ քաղաքակիրթ մարդկությունը։
 Այդ նպատակին հասնելու համար պետությունները, որպես կանոն, նախեւառաջ իրենց օրենսդրությունների մեջ ամրագրում են մարդու եւ քաղաքացու իրավունքները՝ դրանց շարքում առանձնակի կարեւորելով մասնավորապես հիմնական իրավունքներն ու ազատությունները եւ դրանց արդյունավետ իրացման համար նախատեսում են կայուն իրավական ընթացակարգեր, մեխանիզմներ։
 Այս տեսանկյունից կարծում ենք չափազանց կարեւորվում են մարդու եւ քաղաքացու հիմնական իրավունքների կառուցվածքային տարրերի (հիմնական իրավունքների սուբյեկտ, օբյեկտ եւ հիմնական իրավունքների հասցեատեր) ուսումնասիրությունը։
  Մասնավորապես, այս հոդվածի շրջանակներում, անդրադարձ կկատարենք սահմանադրական իրավունքի կարեւորագույն հիմնախնդիրներից մեկին՝ հիմնական իրավունքների առարկայի ծավալների հստակեցմանը, հատկապես՝ ՀՀ 2015 թվականի խմբագրությամբ Սահմանադրության 2-րդ գլխում ամրագրված որոշ հիմնական իրավունքերի վերլուծության միջոցով։
 Հիմնական իրավունքների բովանդակության պարզաբանման եւ վերջինիս սահմանների հստակեցման տեսանկյունից կարծում ենք անհրաժեշտ է անդրադառնալ ոչ միայն անձի՝ իրավունքի սուբյեկտի«ինչ անելու»իրավական կարողությանը կամ «ինչի» իրավունքին, այլեւ հիմնական իրավունքների հասցեատիրոջ (ՀՀ 2015թ. խմբագրությամբ Սահմանադրության 3-րդ հոդվածի 3- րդ մասի ուժով հանրային իշխանության) «որեւէ բան անելու» (այսինքն՝ ակտիվորեն միջամտելու) կամ «որեւէ գործողություն կատարելուց ձեռնպահ մնալու» (այսինքն՝ չմիջամտելու) հարցին։
  Սա պայմանավորված է նրանով, որ մարդու եւ քաղաքացու այս կամ այն հիմնական իրավունքին համապատասխանում է պետության պարտականությունը մի դեպքում ապահովելու այդ իրավունքի իրացումը՝ գործուն կառուցակարգերի, երաշխիքների ստեղծմամբ (օր.՝ կրթության իրավունքի իրացման համար դպրոցներ, ուսումնական կենտրոններ բացելը, դրանք համապատասխան նյութա42ԻՐԱՎԱԳԻՏՈՒԹՅՈՒՆ տեխնիկական ռեսուրսներով ապահովելը), մեկ այլ դեպքում չխոչընդոտել իրավունքի իրացմանը (օր.՝ կյանքի իրավունքի դեպքում. պետությունը պարտավոր է պաշտպանել մարդու կյանքը եւ ապօրինի, կամայական ոտնձգություններ չկատարել դրա դեմ)։
 Թեմայի շրջանակներում ամենեւին չփորձելով մանրամասնել մարդ-պետություն փոխադարձ իրավունք-պարտականությունների շղթան, պետք է սակայն նշել, որ հիմնական իրավունքների՝ որպես սուբյեկտիվ հանրային իրավունքի, հիմնական եւ սկզբունքային յուրահատկությունը հենց կայանում է նրանում, որ այդ իրավունքի սուբյեկտը հնարավորություն է ստանում հանրային իշխանությունից պահանջելու, վերջինիս պարտադրելու որոշակի վարքագիծ (գործողություն կամ անգործություն), որն էլ հենց հիմնական իրավունքների բովանդակությունն է կազմում։
  Այսինքն հիմնական իրավունքների իրացմանն ուղղված հանրային իշխանության ակտիվ եւ պասիվ վարքագծի բացահայտումը թույլ է տալիս խոսել հիմնական իրավունքների բովանդակության մասին։
  Օրինակ՝ ՀՀ 2015 թվականի խմբագրությամբ Սահմանադրության 31, 32, 33 հոդվածների ուժով յուրաքանչյուր ոք համապատասխանաբար մասնավոր եւ ընտանեկան կյանքի, պատվի ու բարի համբավի անձեռնմխելիության 1 , բնակարանի անձեռնմխելիության, նամակագրության, հեռախոսային խոսակցությունների եւ հաղորդակցության այլ ձեւերի ազատության եւ գաղտնիության իրավունք ունի։
  Սա նշանակում է, որ հանրային իշխանությունը՝ ի դեմս ինչպես անմիջականորեն հանրային գործառույթներ իրականացնող պետական իշխանության մարմինների, սրանց պաշտոնատար անձանց, տեղական ինքնակառավարման մարմինների, այնպես էլ մասնավոր անձանց, ովքեր կիրականացնեն պետության կողմից պատվիրված, հանձնարարված հանրային որեւէ գործառույթ, [2, էջեր 301-304] պարտավոր է զերծ մնալ վերոհիշյալ իրավունքների իրացմանը միջամտելուց (անհարկի միջամտության արգելքը երաշխավորված է ՀՀ հիմնական օրենքի 3-րդ հոդվածի ուժով, ինչպես նաեւ հիմնական իրավունքների գործառույթներից Հարկ է նշել, որ ի տարբերություն 2005 թվականի խմբագրությամբ Սահմանադրության, որտեղ պատվի եւ բարի համբավի պաշտպանությանն անդրադարձ էր կատարվում միայն 43-րդ հոդվածի 1-ին մասում նախատեսված մարդու իրավունքների սահմանափակման հիմքերի մեջ, փոփոխված Սահմանադրությունը ընդլայնել է 2005թ. Սահմանադրության 23-րդ հոդվածով պաշտպանվող արժեքի շրջանակը՝ մասնավոր եւ ընտանեկան կյանքի պաշտպանությանը միացնելով նաեւ անձի պատվի եւ բարի համբավի պաշտպանությունը։
 43ԻՐԱՎԱԳԻՏՈՒԹՅՈՒՆ status negativus-ի սահմաններում), ցանկացած ապօրինի գործողություն կատարելուց, որի արդյունքում անհարկի կարող են սահմանափակվել կամ խախտվել անձանց բնակարանի անձեռնմխելիության, անձնական կյանքի գաղտնիության իրավունքները։
  Իսկ ինչ վերաբերում է status positivus-ի սահմաններին, ապա այդ դեպքում հանրային իշխանությունը, ի շահ սուբյեկտիվ հիմնական իրավունքի կրողի, պարտավոր է ցուցաբերել ակտիվ ներգործություն, որպեսզի վերջինս հնարավորություն ստանա արդյունավետորեն իրացնելու իր այս կամ այն հիմնական իրավունքը։
  Այսպես, յուրաքանչյուր ոք ունի իր դատական պաշտպանության իրավունք կամ անկախ եւ անաչառ դատարանի կողմից արդարացի, հրապարակային եւ ողջամիտ ժամկետում քննության իրավունք եւ այս իրավունքների իրացման նպատակով հիմնական իրավունքի սուբյեկտը ակնկալում է պետության կողմիցանկողմնակալ դատարանների ստեղծում, գործուն արդարադատության առկայություն, դատարանների գործունեության օրինականության ու անկախության երաշխավորում եւ այլն։
  Սահմանադրության 63-րդ հոդվածի պաշտպանության առարկայի ընդլայնման տեսանկյունից առաջադիմական քայլ է կատարել ՀՀ բարեփոխված Սահմանադրությունը։
 Այս իրավունքը նախատեսված էր նաեւ 2005 թ. Սահմանադրության 19-րդ հոդվածի 1-ին մասով, սակայն 63-րդ հոդվածի բովանդակությունն ավելի լայն է եւ հստակ։
  Նախկինում արդար դատաքննության իրավունքը կապվում էր խախտված իրավունքների վերականգնման կամ քրեական մեղադրանքի հիմնավորվածությունը պարզելու նպատակի հետ։
  Փոփոխված Սահմանադրությունը նախատեսում է ցանկացած գործով յուրաքանչյուր անձի արդար դատաքննության իրավունքը, որի բովանդակության ծավալներն ավելի լայն են [3, էջ 74]։
 Այսպիսով, հիմնական իրավունքները անձին ուղղակիորեն իրավունք են տալիս հանրային իշխանությունից պահանջելու որոշակի վարքագիծ. մի դեպքում ձեռնպահ մնալու այդ իրավունքներին անհարկի միջամտելուց, ինչպես նաեւ, որպես պետությանն ուղղված լրացուցիչ պահանջ, կատարելու ակտիվ գործողություններ իր իրավունքն իրականացնելու համար։
  Այլ կերպ ասած սահմանադրական մակարդակով ամրագրված է հիմնական իրավունքներից բխող՝ պետության նեգատիվ եւ պոզիտիվ պարտականությունները, որն ունի երկու դրսեւորում. մի կողմից հանրային իշխանությունը պարտավոր է «հարգել», մյուս 44ԻՐԱՎԱԳԻՏՈՒԹՅՈՒՆ կողմից «պաշտպանել» հիմնական իրավունքներն ու ազատությունները, որոնք համարվում են հանրային իշխանության զսպող օղակը։
 Մարդու հիմնական իրավունքները հարգելու պահանջը հանրային իշխանությանը պարտավորեցնում է ձեռնպահ մնալ հիմնական իրավունքներով պաշտպանված իրավական բարիքներին անհամաչափ կերպով միջամտելուց։
  Պետությունը չպետք է մարդկանց ենթարկի խոշտանգումների, անհիմն զրկի կյանքից, անտեղի արգելի արտահայտվելու ազատությունը, կամայականորեն փակի դպրոցները, ապօրինի կերպով զրկի նրանց իրենց սեփական գույքից եւ այլն։
  Իսկ հիմնական իրավունքները պաշտպանելու պարտականությունը ենթադրում է, պետության կողմից ձեռնարկվելիք ակտիվ, պոզիտիվ գործողություններ, որոնց նպատակը հիմնական իրավունքներով պաշտպանված բարիքների երաշխավորումն ու ակտիվ պաշտպանությունն է։
 Նմանօրինակ պոզիտիվ պարտականությունների դրսեւորում է հանրային հաստատությունների կողմից ծառայությունների տրամադրումը (օր.՝ կրթություն, տեղեկատվություն, հանրագրեր), ինչպես նաեւ իրավական պաշտպանության ապահովումը (օր.՝ դատարաններ, պատշաճ վարչարարություն)։
  Բացի այդ պետությունը պարտավոր է կանխել մարդու իրավունքների խախտումները եւ յուրաքանչյուր նման դեպքում կատարել արդյունավետ քննություն, պատժել մեղավորներին։
 Ասվածը թույլ է տալիս մեզ այս աշխատանքի շրջանակներում խոսել նաեւ անձ-պետություն հարաբերություններում անհատի իրավական կարգավիճակի (status activus, status negativus, status positivus)մասին, քանի որ ինչպես նշել ենք հիմնական իրավունքների առարկայի սահմանների հստակեցումը մեծապես կախված է հանրային իշխանության համապատասխան վարքագծի բացահայտումից։
  Ուսմունքը, որը մշակվել է գերմանացի նշանավոր գիտնական Գեորգ Յելինեկի կողմից պետություն-անհատ իրավական հարաբերությունների ամբողջական ընկալման համար դասական բանաձեւում է դարձել եւ ունի ելակետային նշանակություն։
 Status negativus-ը ենթադրում է պետությանն ուղղված պահանջ չմիջամտելու իր իրավունքների եւ ազատությունների իրացմանը։
  Այն ամենաընդհանուր ձեւով նկարագրում է պետությունից քաղաքացու ազատության ոլորտը, ոլորտ, որտեղ չպետք է անհարկի ներխուժի պետությունը։
 45ԻՐԱՎԱԳԻՏՈՒԹՅՈՒՆ Բոլոր այն ոլորտներում, որտեղ առանց պետության ակտիվ մասնակցության անձը չի կարող իրացնել իր իրավունքները խոսքը գնում է status positivus-ի մասին, քանի որ այդ դեպքում հիմնական իրավունքների կրողը հնարավորություն ունի պետությունից պահանջելու ակտիվ գործողությունների կատարում, որոնց համար պետությունը ներդնում է որոշակի նյութական եւ վարչական ռեսուրսներ։
  Իսկ ինչ վերաբերում է status activus-ին, ապա այն արտահայտում է հանրային կառավարման գործերում անհատի մասնակցությունն ապահովելուն ուղղված պահանջ եւ հիմնականում վերաբերվում է պետության ներքին քաղաքական կյանքին անհատի մասնակցության ոլորտին, օր. ընտրելու, հանրաքվեին մասնակցելու իրավունքներ եւ այլն։
 Շարունակելով նշենք, որ միանշանակ կիսում ենք հեղինակի այն կարծիքը, որ հիմնական իրավունքները սահմանում են ոչ թե այն, թե ինչ անելու լիազորություն ունի անձը, այլ ցույց են տալիս այն սահմանները, որոնցից այն կողմ պետությունն անցնելու իրավունք չունի, քանի որ դրանցից այն կողմ արդեն անձի ազատության ոլորտն է, որտեղ պետությունն անելիք չունի։
  Կարճ ասած՝ հիմնական իրավունքները ոչ թե գործողությունների ազատություն են տալիս, այլ նրանք պաշտպանում են այդ ազատությունը պետության միջամտությունից։
  [4] Եվ այո, չպետք է թյուրըմբռնում լինի. այն, որ մենք հաճախ շեշտադրում ենք, որ Սահմանադրության մարդու հիմնական իրավունքներն ամրագրող 2-րդ գլխում նախատեսված այս կամ այն հոդվածի ուժով յուրաքանչյուր ոք «ինչ-որ բանի» կամ «ինչ-որ բան անելու» իրավունք ունի, դա ամենեւին չի նշանակում, որ այդ իրավունքները անձն ունի միայն Սահմանադրության մեջ ամրագրված լինելու հիմքով։
  Բնավ, այդ իրավունքները բնական են, մինչպետական եւ մարդուն են պատկանում ի ծնե՝ անկախ պետության գոյությունից։
  Նկատենք, որ մարդկության պատմության բոլոր ժամանակահատվածներում բնական եւ պոզիտիվ իրավունքների տեսությունները միմյանց հակասել, հաճախ նույնիսկ իրար բացառել։
  Դեռեւս անտիկ դարաշրջանում մարդու իրավունքների, մասնավորապես բնական իրավունքների վերաբերյալ գաղափարները հիմնվել են առասպելական պատկերացումների վրա եւ համարվել աստվածային արդարությունից ածանցված։
  Հենց այդ ժամանակահատվածում է գործել արդարության, պոլիսի եւ օրենքի միասնականության գաղափարը։
  Այսպես, հռոմեացի հայտնի իրավա46ԻՐԱՎԱԳԻՏՈՒԹՅՈՒՆ բան Ուլպինիանոսը գտնում էր, որ բնական իրավունքը բնությունն է սովորեցնում ամբողջ աշխարհին։
  Ի հակադրումն դրա՝ Արիստոտելը նշում էր, որ անհատի իրավունքները քաղաքական բնույթ ունեն եւ հնարավոր են միայն պետության մեջ։
  Մանրամասնելով նշենք, որ բնաիրավական տեսության համաձայն մարդն ի ծնե օժտված է բնական եւ անօտարելի իրավունքներով ու ազատություններով, այլ ոչ թե պետությունն է անձին շնորհում նման իրավունքներ։
 Սակայն բնական իրավունքները հիմնական իրավունքի որակ են ստանում պոզիտիվացման՝ իրավական ակտում ամրագրման շնորհիվ՝ իրավունքի կրողին տալով դրանով պաշտպանվելու իրավական կարողություն։
  Հետեւաբար միայն պոզիտիվացված իրավուքների իրացման համար իրավունքի սուբյեկտը կարող է հանրային իշխանությունից ակնկալել որոշակի վարքագիծ եւ միայն այդ իրավունքների խախտման դեպքում դատական պաշտպանության հնարավորություն ունի։
  Ասվածի վառ ապացույցն է այն, որ մարդը ապրելու, մտքի, խղճի իրավունք ունի ոչ թե, որ կյանքի իրավունքը կամ մտքի, խղճի, կրոնի ազատությունը ամրագրված եւ երաշխավորված են հիմնական օրենքում, այլ այն պատճառով, որ այդ իրավունքները մարդուն պատկանում են ի բնե՝ որպես բնությունից ազատ ծնված էակի։
  Պարզապես Սահմանադրության մեջ ամրագրվելուց հետո իրավունքի հասցեատերը, սահմանափակված լինելով այդ իրավունքներով, պարտավորվում է օրինակ կյանքի դեմ ոտնձգություն չկատարել, իսկ մարդկանց կյանքից զրկվելու դեպքում արդյունավետ քննություն իրականացնել եւ պատժել մեղավորներին։
  Թյուրըմբռնումից խուսափելու համար այս տեսանկյունից հետաքրքիր մոտեցում է ցուցաբերում ՌԴ Սահմանադրությունը, որի 17րդ հոդվածի 2-րդ մասի համաձայն՝ մարդու հիմնական իրավունքները եւ ազատություններն անօտարելի են եւ յուրաքանչյուրին պատկանում են ծննդյան ուժով։
 Շարունակելով զարգացնել թեման, նշենք, որ հիմնական իրավունքների առարկայի բացահայտումը թույլ է տալիս տեղեկատվություն ստանալ տվյալ հիմնական իրավունքի կրողի, դրա հասցեատիրոջ եւ պաշտպանության ենթակա արժեքների վերաբերյալ։
  Վերլուծելով գործադուլին վերաբերող սահմանադրական հոդվածի բովանդակությունը պարզ է դառնում, որ սահմանադիրը, մատնանշել է այս հիմնական իրավունքի առարկան, որը կոնկրետ առաջին մասի իմաստով իրավուն47ԻՐԱՎԱԳԻՏՈՒԹՅՈՒՆ քի կրող է ճանաչում յուրաքանչյուր աշխատողի, ով իր աշխատանքային կամ սոցիալ-տնտեսական շահերի պաշտպանության նպատակով ունի գործադուլի իրավունք (իհարկե դա իրականացնելու կարգի սահմանումը վերապահելով ՀՀ օրենսդրությանը), իսկ հասցեատեր՝ պետությանը։
  Ի դեպ, գործադուլի իրավունքը առանձին նախատեսվել է միայն 2015 թ.-ի փոփոխությունների արդյունքում, քանի որ այն 2015 թ.-ի Սահմանադրության մեջ ամրագրված էրաշխատանքային իրավունքներին վերաբերող 32-րդ հոդվածի 3-րդ մասում։
  Ինչպես երեւում է հոդվածի բովանդակությունից այս հիմնական իրավունքի առարկան՝ այդ իրավունքով պաշտպանվող շահը, աշխատողի սոցիալ-տնտեսական, կամ աշխատանքային շահն է։
  Ճիշտ է, դիտարկվող հոդվածը մեզ թույլ տվեց ստանալ այն տեղեկատվությունը, որի մասին քիչ առաջ հիշատակվեց (իրավունքի կրողի, հասցեատիրոջ եւ այդ իրավունքով պաշտպանվող շահի մասին), սակայն Սահմանադրության մեջ տեղ գտած առանձին հիմնական իրավունքների առարկան որոշելը, մասնավորապես այդ իրավունքով պաշտպանվող շահի տեսանկյունից, փոքր-ինչ դժվար է եւ պետք է նշել, որ նման դեպքերում առարկայի հստակեցման համար օրենսդիրը եւս անելիքներ ունի, քանի որ սահմանադրական մակարդակում պարզապես անհնարին եւ անիմաստ է դետալացնել բոլոր հարաբերությունները (օրինակ ՀՀ Սահմանադրության 34-րդ հոդվածով սահմանված անձնական տվյալների պաշտպանության իրավունքի դեպքում պաշտպանության առարկայի սահմանների մանրամասնումը, կոնկրետացումը Սահմանադրությունը վերապահել է օրենսդրին)։
 Իրավաբանական գրականության մեջ հանդիպում ենք այն դիրքորոշմանը, որ հիմնական իրավունքների առարկան դրական (պոզիտիվ) եւ բացասական (նեգատիվ)դրսեւորումներ ունի [5, էջ 178]։
 Առանձին հիմնական իրավունքների դեպքում սակայն նեգատիվ կողմը բացակայում է։
  Հիմնական իրավունքների բովանդակության ուսումնասիրությունը թույլ է տալիս եզրակացնել, որ հիմնական իրավունքների առարկան հիմնականում ունի պոզիտիվ դրսեւորումներ, օր.՝ ազատորեն տեղաշարժվելու, բնակության վայր ընտրելու իրավունք, կարծիքն արտահայտելու իրավունք, հավաքներ կազմակերպելու եւ այլոց հետ ազատորեն միավորվելու, արհեստակցական միություններ ստեղծելու եւ դրանց անդամագրվելու իրավունքեւ այլն։
  Սակայն այդ ի48ԻՐԱՎԱԳԻՏՈՒԹՅՈՒՆ րավունքների առարկան նաեւ թաքնված նեգատիվ կողմ ունի, որը դրսեւորովում է բնակավայր չընտրելով, կարծիք չարտահայտելով, խաղաղ, առանց զենքի հավաքներ չկազմակերպելով եւ այլն։
 Մի շարք հիմնական իրավունքներ Սահմանադրության մեջ ամրագրված են նեգատիվ դրսեւորումների ձեւով, օրինակ՝ ոչ ոք չի կարող ենթարկվել խոշտանգումների, անմարդկային, նվաստացուցիչ վերաբերմունքի կամ պատժի։
  Կամ արգելվում են մարմնական պատիժներըեվգենիկական փորձերը, որոնք կկատարվեն բժշկության եւ կենսաբանության ոլորտում, մարդու օրգանների ու հյուսվածքները օգտագործմամբ շահույթ ստանալը, մարդու վերարտադրողական կլոնավորումը։
  Ոչ ոք չի կարող առանց իր գիտակցված եւ հստակ արտահայտած համաձայնության ենթարկվել գիտական, բժշկական կամ այլ փորձերի։
 Սրանք իրավունքի հասցեատիրոջը ՀՀ Սահմանադրության 3-րդ հոդվածի իմաստով ուղղված չմիջամտելու նեգատիվ պահանջներ են, որոնք պետք չէ շփոթել հիմնական իրավունքների առարկայի նեգատիվ կողմի հետ, քանի որ վերոհիշյալ պահանջները ուղղված են ոչ թե իրավունքի կրողին (ինչպես հիմնական իրավունքի առարկայի նեգատիվ դրսեւորման դեպքում է), այլ իրավունքի հասցեատիրոջը։
 Այսպիսով պետք է նշել, որ հիմնական իրավունքների առարկայի կամ օբյեկտի հստալ ծավալ գոյություն չունի, այն փոփոխվում է կախված հիմնական իրավունքի տեսակից։
  Սակայն բոլոր դեպքերում դրա բացահայտումն ու ուսումնասիրությունը չափազանց կարեւոր են տվյալ իրավունքի կրողի, այդ իրավունքով սահմանափակված անձանց շրջանակների հստակեցման տեսանկյունից։
  Չէ՞, որ հիմնական իրավունքների առարկան հենց այդ իրավունքների իրացմանն ուղղված հիմնական իրավունքների հասցեատիրոջ գործողությունն է կամ անգործությունը։
 ։
