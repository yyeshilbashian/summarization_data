Ագաթանգեղոսի «Պատմության» մեջ Անակ Պարթեւի դավադրությունից հետո վրա է հասնում նրա եւ նրա ընտանիքի մահապատիժը։
 Ընտանիքի դայակը Անակի երկու փոքրիկ որդիներից մեկին՝ ապագա Գրիգորին, փախցնում է հարեւան Կապադովկիա՝ փրկելով նրան Արշակունի Խոսրով թագավորի սպանության հետ կապված վրեժխնդրությունից ([1], էջ 32) ։
 Որպեսզի Գրիգոր Պարթեւը, որպես գրկանոց երեխա, դուրս տարվեր Մեծ Հայքից, նա պետք է ծնված լիներ 259-260 թթ. Բարձր Հայքի Եկեղյաց գավառում, Արշակունի թագավորական տոհմից սերող ընտանիքներից մեկում։
  Տոհմական անունը հայտնի չէ, իսկ եղբոր անունը, իբր, եղել է Սուրեն ([2[; [3], էջ 64 (հմմ. [4], էջ 145-146)) , ինչը միանգամայն պարթեւական հատկանուն է, եթե իհարկե եղբայր ունեցել է, եւ եթե վերջինս չի հայտնվել երկվորյակների առասպելույթի թելադրանքով։
  Բայց քանի որ եղբոր անվան միակ վկայությունը հանգում է ուշ բանավոր աղբյուրի, ավելի ճիշտ է կարծել, որ «Սուրենը» հայտնվել է Պատմահայր Խորենացու ազդեցությամբ՝ իբր ածանցյալ պարթեւական տոհմաճյուղի անվան ([5], էջ145-146)։
 259/60 թթ., երբ Պարսկաստանը նվաճում է ողջ Հայքը՝ ներառյալ Բարձր Հայքը, իշխանական բազմաթիվ ընտանիքներ տեղափոխվում են Փոքր Հայք եւ Կապադովկիա, իսկ Գրիգորի ընտանիքը Բարձր Հայքից գաղթում է Կեսարիա, որտեղ էլ նա մկրտվում է եւ ավազանի անուն ստանում Գրիգոր (հուն. = հսկող, տքնող, լույսը հսկող, արթուն լուսացնող. այս իմաստային դաշտից ածանցված է թվում հայերեն մականունը՝ Լուսավորիչ)։
  Հետագայում, ինչպես վկայում է նրա հունարեն «Վարքը», նա ձեռնադրվում է քահանա։
 Դատելով հունարեն «ագաթանգեղոս» (ավետաբեր) մականունից՝ Գրիգորը, հավանաբար Կեսարիայից սկսած, ավետարանչական առա362քելությամբ այցելում է տարբեր գավառներ, այդ թվում նաեւ Բարձր Հայք, երբ վերջինս ազատագրվում է պարսիկներից, ինչպես նաեւ կենտրոնական Հայք, երբ 293/4 թթ. այն անցնում է Տրդատ Մեծի իշխանությանը։
  Բացառված չէ, որ նա՝ որպես խիզախ քարոզիչ, Մեծ Հայքում ագաթանգեղոսություն է արել նաեւ մինչեւ վերջինիս անկախացումը՝ պարսից տիրապետության ժամանակներում։
  287 թ., երբ Տրդատ III-ը Դիոկղետիանոս կայսեր օգնությամբ վերադարձնում է հայոց գահը սկզբում հռոմեապատկան Փոքր եւ Բարձր Հայքերում, Գրիգոր քահանան վերադառնում է իր բնօրրանը՝ արքունիքում (Չրմեսի՞) աշխատանքի անցնելով որպես քարտուղար։
 Հետաքրքիր է, որ Ագաթանգեղոսի առաջաբանի համաձայն՝ արքունի քարտուղար է եղել նաեւ ինքը՝ Ագաթանգեղոսը, ինչը եւս վկայում է այն մասին, որ Գրիգորը եւ Ագաթանգեղոսը նույն անձն են։
 Առանձնապես որեւիցե վկայություն պետք չէ ենթադրելու համար, որ Տրդատ արքան նախօրոք կարող էր իմանալ իր զարմիկի՝ քրիստոնյա լինելու, դեռ ավելին, քահանա եւ շրջիկ քարոզիչ (ագաթանգեղոս) լինելու մասին, մանավանդ որ 287 թ. եւ հաջորդ տարիներին քրիստոնյաները ստիպված չէին գաղտնի կամ կիսագաղտնի կյանք վարել։
  Հետեւաբար՝ Ագաթանգեղոսի պատմության այն դրվագը, թե Տրդատ III-ը Երիզայում Անահիտ աստվածուհուն զոհ մատուցելու ժամանակ իմացավ Գրիգորի դավանանքի մասին, պետք է համարել վարքագրական ժանրի պահանջով ներմուծված տեղեկություն։
  Իրականում Տրդատ արքայի համար բնական էր քրիստոնյաների հետ ընկերություն անելը, բանակում ծառայելը, պաշտոններ վարելը, վերջապես կրոնի պետականացումից հետո իր քրիստոնյա զարմիկին Հայքի եկեղեցապետ նշանակելը։
  Հասկանալի է, որ դրանում դեր է խաղացել ոչ միայն այն, որ իր զարմիկը քրիստոնյա էր, քահանա էր եւ ագաթանգեղոս, սրանք, ի դեպ, կարող են վկայել նրա ժողովրդականության ու համբավի մասին, այլեւ այն, որ Գրիգորը հմուտ ու վարժ էր պաշտոնական ու կենցաղային հարաբերություններում ծագած արգելքներն ու խնդիրները լուծելու մեջ, ինչպես երեւում է «Հաճախապատումի»՝ նրա խրատներից։
 Գրիգորը՝ որպես եկեղեցապետ, պետք է կաթողիկոս ձեռնադրվեր որեւէ մերձավոր եկեղեցում, տվյալ դեպքում՝ Կեսարիայում, որն իրեն հարազատ էր մանկությունից ու երիտասարդական տարիներից։
  Դրա համար էլ թագավորական պատվով նրան իշխանների ուղեկցությամբ (298-99 թթ.) գործուղում են Կեսարիա՝ Փոքր Հայքի վրայով, որտեղից էլ նա հրավիրում է սկզբնական շրջանի համար խիստ անհրաժեշտ հոգեւորականներ ու եկեղեցական գործի կազմակերպիչներ։
  Գրիգոր Լուսավորիչը կարողացավ առանց սուր բախումների եկեղեցու կողմը գրավել նաեւ Հայոց քրմական տների ներկայացուցիչներին, որոնք եւ 363համալրեցին առաջին եպիսկոպոսական դասը՝ տեղական վաղ քրիստոնեական համայնքներից ելած հոգեւորականների հետ միասին։
  Իսկ եթե դրան էլ ավելացնենք Գրիգորի ձեռնարկած դպրոցներում պատրաստված հոգեւոր ծառայակիցներին, ապա կարելի է նոր կրոնի կադրային սպասարկման պահանջը բավարարված համարել։
 Եվ իրոք, միայն հիշյալ չորս աղբյուրներից կրոնական ծառայողներ հավաքագրելու միջոցով հնարավոր դարձավ Հայոց բոլոր գավառներն ու քաղաքներն ապահովել եկեղեցածիսական կյանքով։
  Հայտնի է, որ Ն. Ադոնցը, ի մի բերելով եղած սուղ վկայությունները, հավաստել է, որ սկզբնապես Գրիգոր Լուսավորչի գործընկերները եկեղեցական կյանքի կազմակերպման ու առաջնորդման հարցով եղել են 12 եպիսկոպոսներ, որոնք հետզհետե շատացել են՝ եկեղեցաթեմական կառուցվածքում ընդօրինակելով Մեծ Հայքի նախարարական վարչական կառուցվածքը ([6], էջ 360) ։
 Այսպիսով, մոտավորապես քառասնամյա տարիքում ստանձնելով հայ եկեղեցու ղեկը՝ Գրիգոր Պարթեւ կաթողիկոսն իր կառավարման ընթացքում հասցնում է անել մի շարք կարեւոր գործեր։
 ա. Արմատավորել մշտական ժամերգության, պատարագի, մըկրտության եւ մյուս խորհուրդների կատարման կարգերը։
 բ. Հիմնել դպրոցներ հունարեն եւ ասորերեն լեզուներով՝ Ս. Գիրքը յուրացնելու միջոցով հետերոէպիկ ( հետերոէպիկ (=այլալեզու) ընթերցման մասին տես [7], էջ 227-228) թարգմանական եղանակը ներդնելու եւ լայնորեն կիրառելու համար։
 գ. Երկրով մեկ ստեղծել նոր սրբավայրերի ցանց՝ նախաքրիստոնեականի հիմքի վրա կամ նորովի։
 դ. Սահմանել համահայկական քրիստոնեական տոնական կյանք՝ Երուսաղեմյան տոնացույցի եւ քրիստոնեական զատկացույցի համաձայն։
 ե. Ընդունել համաքրիստոնեական եկեղեցական ժողովների կանոնները եւ համալրել դրանք տեղական կանոններով։
 զ. Հրահանգներ եւ խրատական թղթեր ուղարկել բոլոր թեմերին՝ ծագած կնճռոտ հարցերն ու խնդիրները պարզաբանելու նպատակով։
 Գրիգոր կաթողիկոսի գործունեության մեջ վերջինը նշված ոլորտին ենք պարտական «Հաճախապատում ճառերի» ստեղծման համար։
 Մեծ վարդապետը հընթացս գործոց գրած թղթերով այս ու այն հարցերին պատասխանելով՝ բոլորովին նպատակ ու ցանկություն չի ունեցել ստեղծելու վերոհիշյալ ժողովածուն։
  Այդ թղթերը, թեկուզ գըրված լինելով հունարեն, այնքան պահանջարկ ու հեղինակություն են վայելել, որ հավանաբար Ներսես Մեծի օրոք կամ նրա պատվերով, որքան հնարավոր է ի մի են բերվել ու հավաքվել՝ կազմելով մի ժողովածու՝ պայմանականորեն դրված վերնագրով՝ հունարեն՝ լոգոյ պալա364սիօյ (=«Հաճախապատում ճառք»), որ նշանակում է բազմակի, բազմապատիկ, շատ ճառեր, եւ ոչ մի կապ չունի հաճախ ընթերցվելու կամ պատմվելու հետ։
 Հաճախապատումը IV դ. սկզբին ստեղծված օտարագիր հայ գրականության ամենավառ արտահայտությունն է, որի շնորհիվ կենդանանում եւ շնչավորվում են մեծ վարդապետի կյանքն ու գործը, միտքն ու խոսքը։
 Պետք է ասել, որ իր մեծության վայել Գրիգոր Պարթեւն ստացավ նաեւ մեծ մարդու՝ Տրդատ Մեծի բոլորեքյան աջակցությունը, որպեսզի հաջողությամբ պսակի եկեղեցաշինական մեծ գործը, եւ նոր կրոնն անարգել ներդրվի հայ հասարակության մեջ։
  Բնական է, որ եթե չլիներ Տրդատ III-ի քաղաքական-կրոնական նոր կուրսը, Հայքը չէր դառնա առաջին քրիստոնեական պետությունը, Գրիգորը չէր լինի եկեղեցապետ, եւ քրիստոնեությունը Հայքում կարմատանար դանդաղ ու աստիճանաբար, ինչպես մյուս տեղերում ու հարեւան Փոքր Հայքում եւ Կեսարիայում, Գրիգորն էլ պարզապես կլիներ քրիստոնյա նշանավոր գործիչներից մեկը, գուցե նաեւ առաջին հայ աստվածաբան հայրը։
  Ուստի հարկ է նշել, որ նա իր Հաճախապատումով ներկայացավ որպես հայ եկեղեցու բարոյախոսական ուղեցույց՝ առավելապես քրիստոնեության պետականացման շնորհիվ։
 Բայց դա չի նշանակում, թե Տրդատի եւ Գրիգորի միջեւ տարաձայնություններ չեն եղել, մանավանդ նման լուրջ գործի կազմակերպման շուրջ, այն էլ նման երկարատեւ կառավարման ընթացքում (մոտ քառորդ դար)։
  Եթե հաշվենք, որ Տրդատ արքան քրիստոնեություն է ընդունել ոչ թե իր հավատքի, այլ քաղաքական հաշվարկի ուժով, իսկ Գրիգորը մանկուց դաստիարակվել է իբրեւ քրիստոնյա, ապա նրանց միջեւ անխուսափելի է տարաձայնությունը որեւէ հարցով, թեկուզ հենց այն պատճառով, որ տվյալ հարցին Տրդատը վերաբերվելու է ձեւականորեն, իսկ Գրիգորը՝ համոզմունքներից դրդված։
  Նույն կերպ թագավորի վարքագիծը կարող էին ընդօրինակել քրիստոնեությունը «դիվանագիտորեն» ընդունած իշխանները եւ դարձյալ բախվել բարոյախոս Գրիգորի եւ մյուս հայրերի հանդիմանանքին։
  Այսպես դատելու հիմք է տալիս «Հաճախապատումի» մի փոքր հատված, որը հետազոտողների մեծ մասի կողմից հանիրավի վերագրվել է Մաշտոցի գրչին (V դ.). «Եւ այս յայտնի է, զի ոչ տոհմից փառաւորութիւն փառաւոր առնի առ Աստուծոյ, այլ առաքինութեան բարետոհմութիւնն։
  Զի ի Հայս ոչ ինչ մեծագոյն եւ ի Պարսս քան զԱրշակունեաց ազգս եւ տոհմս, որ եւ յԱբրահամէ սերեցան աստ, նա եւ յամենայն ազգս թագաւորք երկրի ըստ անսուտ բանին տեառն ամենեցուն։
  Այլ եթէ ոչ զգաստասցին ի բարի կրաւնս, ավելի պատուհաս ընկալցին ի տեառնէ; Եւ ծառայք նոցա որ հաճոյ եղեն Աստուծոյ, թագաւորեալք փառաւորեսցին ի տեառնէ, եւ նոքա 365պարտաւորեալք յաղագս մեղաց՝ պատժեսցին յարդար իրաւանցն» ([8], էջ 238) ։
 Մեջբերումից երեւում է, որ հեղինակը բարոյական զգաստության է կոչում արքային՝ քրիստոնյաների օրենքով ապրելու, որպեսզի Աստծուց պատուհաս չստանա։
  Այստեղ ոչ թե «Հաճախապատումի» թարգմանիչ-խմբագիր կամ թվացյալ հեղինակ Մաշտոցն է ընդմիջարկելով դիմել Արտաշես արքային 420-ական թվականներին, ինչպես կարծել են հայտնի մի քանի հայագետներ, այլ, ինչպես նկատել է իր «Մաշտոց» գրքում Ա. Մարտիրոսյանը, Գրիգոր Պարթեւն է անուղղակի դիմում Տրդատին, որովհետեւ Արշակունիները V դ. արդեն Սասանյանների ստվերում էին եւ տարբեր ազգերի թագավորներ չէին, իսկ IV դ. սկզբին նրանք պարսից, հայոց եւ այլ ազգերի մեջ դեռեւս հայտնի արքայական տոհմի համբավ ունեին ([9], էջ 116)։
  Բացի այդ, Ս. Գրքի վկայակոչումը Աբրահամին Արշակունիների նախահայր համարելու վերաբերյալ գալիս է ոչ թե հայկական ավանդույթից, այլ ավելի լայն մերձավորարեւելյան եւ իրանական պատկերացումներից, որոնք ձեւավորվել էին դեռեւս Սասանյան հեղաշրջումից առաջ՝ մթ. I-III դարերում՝ Իրանի պարթեւ Արշակունիների իշխանության օրոք, հավանաբար պարթեւ արքաներին դիվանագիտորեն սիրաշահող հուդայական ռաբբիների, վաճառականների կամ էլ քրիստոնյա մեկնիչների կողմից։
 Այսպիսով, Տրդատ արքայի կողքին մեծ էր նաեւ Գրիգոր կաթողիկոսի դերը նախաքրիստոնեական պաշտամունքները եւ նախապաշարումները հաղթահարելու եւ գրեթե անարյուն ու առանց հասարակական ցնցումների քրիստոնեությունը Հայաստանում արմատավորելու գործում։
  Այսուհանդերձ, XIX-XX դդ.-ից մինչեւ մեր օրերը չեն դադարում քննադատել Գրիգոր Լուսավորչին՝ հեթանոսական մշակույթը ոչնչացնելու մեղադրանքով։
 Սակայն պարզվում է, որ Գրիգոր Ագաթանգեղոսը եւ Տրդատ Մեծը հիմնականում անմասն են եղել հին տաճարների ու մշակութային արժեքների վերացման գործին։
  IIIդ. II կեսին այդ չարահամբավ գործի հեղինակներն են եղել պարսիկ տիրողները, որոնք ողջ Հայքում փորձում էին ներդնել պաշտոնական զրադաշտականություն 1 ։
 Միայն այն փաստը, որ Բագավանի տաճարի տեղում կառուցվեց ատրուշան, իսկ Ս. Էջմիածնի Մայր տաճարի հիմքում հայտնաբերվեց կավե կրակարան, բավական է ասելու, որ պարսիկները զրադաշտական ատրուշանի համար նախորդ սրբավայրն ավերում էին, իսկ քրիստոնյաները նոր կրոնի սրբավայրը կառուցելու համար նախորդը ծածկում էին։
  Եթե քրիստոնյաները տաճար ու գիրք ավերող լինեին, Գառնու տաճարը չէր փրկվի, թեկուզ այն հրաշքով կամ անհայտ պատճաԱյս հարցին կանդրադառնանք այլ հոդվածում։
 366ռով փրկվել էր պարսիկներից, ինչը նշանակում է, որ հարցը դեռեւս կարոտ է քննության։
  Առայժմ կարող ենք ասել, որ մեր վերականգնած պատմաքաղաքական ու մշակութային համատեքստում Գառնու տաճարը չի տեղավորվում. այն պետք է կամ քանդված լիներ, կամ էլ կառուցված չլիներ։
  Որպես նախավարկած՝ կարելի է առաջ քաշել այն դրույթը, որ տաճարը կառուցվել է Մեծ Հայքի իշխանությունը պարսիկ Ներսեհից Հելիոս-Տրդատին անցնելուց հետո։
  Այսինքն՝ արեւապաշտ Ավրելիանոսից թագադրված Տրդատը Հելիոս-Միհրի տաճարի շինարարությունը հասցրեց ավարտել մինչեւ քրիստոնեության պետականացումը, այսինքն՝ 393-99 թվականների միջեւ, մոտավորապես այնքան տարում, որքան պահանջվեց Աղթամարի տաճարի համար՝ 915-921 թթ.։
  Իսկ քրիստոնեությունից հետո պարիսպներով ամրացված եւ ժողովրդից մեկուսացված Գառնու տաճարի տարածքը՝ բաղնիքով, պալատով եւ այլ կենցաղային ենթակառույցներով, դարձավ արքայական հանգստավայր եւ արքայաքույր Խոսրովիդուխտի դամբարան, ինչպես հստակորեն գրում է Պատմահայր Խորենացին (տե՛ս [5], էջ 241-242) եւ այսու եւս հերթական անգամ հաստատում իր հավաստի լինելը։
 Հասկանալի է, որ դեպքերի նման զարգացումների արդյունքում միայն հեթանոսական տաճարը կարող էր փրկվել, դեռ ավելին, նաեւ կարող էր արդարացվել կառույցի ինչ-ինչ կողմերի, հարդարանքի ինչինչ մասերի կիսատ կամ թերի մնալը, որովհետեւ վրա էին հասել քրիստոնեության պետականացման ակտը 299թ. եւ Գրիգոր Պարթեւի եկեղեցաշինական գործունեությունը։
 Վարքագիրը նշում է, որ Գրիգոր քահանան, մինչեւ կաթողիկոս դառնալը, ամուսնացած էր կեսարացի քրիստոնյա Դավթի դստեր՝ Մարիամի հետ եւ ուներ երկու որդի, ավագը՝ Վրթանես, կրտսերը՝ Արիստակես։
  Թե ուրիշ զավակներ եւս ունեցել են, չի հիշվում, բայց այս երկուսը, նախ՝ կրտսերը, ապա՝ ավագը, հաջորդաբար իրենց հորից հետո եղել են Հայոց կաթողիկոսներ։
  Պարզ երեւում է, որ Վրթանեսի անունը դրվել է տոհմական անվանացանկի համաձայն, գուցե Գրիգորի հոր անունը եղել է Վարդա՞ն, իսկ կրտսեր որդու անունը դրվել է հունական քրիստոնեական անվանացանկի համաձա՞յն։
 Նույն կերպ է վարվել Վրթանեսը յուր երկու որդիների անվանակոչման հարցում, տոհմային՝ Հուսիկ, եւ քրիստոնեական՝ Գրիգորիս՝ պապի անունով։
  Ի դեպ, հնարավոր է, որ Հուսիկը եղել է նրա պապ Գրիգորի աշխարհիկ անունը։
  Նույն կերպ՝ Հուսիկը, որ իր որդիներից մեկին կոչեց Պապ տոհմանվամբ, մյուսին՝ Աթանագինես (հուն. Անմահածին), հավանաբար, Ս. Աթանագինեսի պատվին։
  Հետո Գրիգոր Լուսավորչի տոհմը շարունակվել է մեկական զավակներով, Աթանագինեսից՝ Ներսես, սրանից՝ Սահակ, որից էլ միակ դուստրը՝ Սահականուշ։
  Մի անորոշ տեղեկության համաձայն՝ Ս. Աթանագինեսը եղել է 367Գրիգորի տիկնոջ եղբայրը կամ այլ ազգականը, որ նահատակվել է Կեսարիայում Դեկոսի (ոչ թե Դիոկլետիանոսի) հալածանքի ժամանակ, դրա համար էլ, երեւի, սրբացվել է։
  Ինչ վերաբերում է Հուսիկի մյուս որդուն՝ Պապին, որը պաշտոնական կնոջից անզավակ է մնացել, ապա պետք է ասել, ըստ Փավստոս Բուզանդի, Տարոնի Հացիկ գյուղի մի հարճից ապօրինի ժառանգ է ունեցել, անունը՝ Վրիկ։
  Վերջինս համադրելի է Կորյունի «Վարք Մաշտոցի» երկում հիշված երանելի Վարդան Կարճազատի հետ, որը ս. Մաշտոցի հայրն է ([10], էջ 79; [11], էջ 38) ։
  Եթե Վարդանը Վրիկն է, ուրեմն Մաշտոցը եւ Սահակ Պարթեւը երկու եղբոր թոռներ են, այսինքն՝ բավականին մերձավոր ազգականներ, ինչն իր հերթին կարող էր նպաստել նրանց մտերիմ գործընկերությանը։
 «Ագաթանգեղայ պատմութիւնից» հայտնի է ([12], էջ 452), որ Գրիգոր Պարթեւը կյանքի վերջին շրջանում դարձել է ճգնավոր հայրենի լեռներում (Սեպուհի Մանյա այրք կոչվող ճգնարանում՝ըստ ժողովրդական բանավոր ավանդույթի) (հմմ. [13])։
  Իհարկե, Հայոց շատ գավառներում կուզեին, որ համազգային սուրբը ճգներ եւ վախճանվեր իրենց լեռներում, եւ այն փաստը, որ այդքան լեռներից ընդունելի է դարձել Սեպուհը, ավելորդ անգամ ցույց է տալիս Սուրբ Գրիգորի Բարձրհայքեցի լինելը։
 Գրիգոր Պարթեւը գահակալեց մոտ 30 տարի եւ թաղվեց իր տոհմական դամբարանում։
  Նա IVդ. II կեսին արդեն ժողովրդական լայն խավերի մեջ սրբի համարում ուներ, բայց իբրեւ սուրբ կանոնացվեց Սահակ Պարթեւի կողմից։
 ։
