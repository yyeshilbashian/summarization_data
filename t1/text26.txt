Ապացուցման գործընթացին պաշտպանի մասնակցության սահմանների վերաբերյալ հարցը դատավարագիտության մեջ բավականին քննարկված, սակայն հակադիր կարծիքներ առաջացրած դեռեւս արդիական հարցերից է, որն իր արտացոլումն է ստացել պաշտպանին՝ որպես քրեադատավարական ապացուցման սուբյեկտ դիտելու հարցի մեջ։
  Պաշտպանի՝ որպես քրեադատավարական ապացուցման սուբյեկտի վերաբերյալ առկա գիտական մոտեցումների եւ իրավակարգավորումների վերլուծության համար անհրաժեշտ է քննարկել միմյանց հետ փոխկապակցված հետեւյալ երկու հարցադրումները՝ ա) քրեադատավարական ապացուցման գործընթացին պաշտպանի մասնակցությունը վերջինիս իրավու՞նքն է, թե՞ պարտականությունը բ) պաշտպանը՝ որպես քրեադատավարական ապացուցման սուբյեկտ, իրավունք ունի վարելու փաստաբանական քննությու՞ն, թե՞ ոչ։
 Մի շարք հեղինակներ քրեադատավարական ապացուցման գործընթացում պաշտպանի մասնակցությունը դիտում են որպես իրավունք, մյուսները՝ պարտականություն [1, էջ 60]։
  Իրավաբանական գրականության մեջ նշվում է, որ պաշտպանի գործունեությունը հանրայինիրավական բնույթ է կրում (offentliches Amt, fonction publique) [2, էջ 199], որից բխում է պաշտպանյալի իրավունքներն ու օրինական շահերը պաշտպանելու պաշտպանի ընդհանուր պարտականությունը։
  Այդ առնչությամբ Վ.Լ. Կուդրյավցեւը նշել է, որ ՌԴ քրեական դատավարության օրենսգրքի 49-րդ հոդվածի 1-ին մասի սահմանման 1 մեջ արտացոլված է պաշտպանի լիազորությունների իրավապարտադրող բնույթն ընդհանուր տեսքով, ընդ որում՝ նշենք, որ տվյալ պարագայում «լիազոՊաշտպանը քրեական գործի վարույթով սույն օրենսգրքով սահմանված կարգով կասկածյալի եւ մեղադրյալի իրավունքների եւ շահերի պաշտպանությունն իրականացնող եւ իրավաբանական օգնություն ցույց տվող անձն է։
 344ԻՐԱՎԱԳԻՏՈՒԹՅՈՒՆ րություններ» տերմինը օգտագործված է գրականության մեջ առկա այն սահմանման իմաստով, որի համաձայն՝ լիազորությունը իրավունքների եւ պարտականությունների զուգադիպությունն է, համընկնումը [3, էջ 56]։
  Նշված ընդհանուր բնույթը ենթադրում է, որ անհրաժեշտ է պաշտպանի գործողություններին վերաբերվել որպես նրան թույլատրված եւ միաժամանակ որպես կատարման ենթակա պարտադիր գործողություններ։
  Դրանից ելնելով՝ օրենսդիրը «պաշտպան» հասկացությունը սահմանելիս հիմք է ընդունել իրավակարգավորման բնութագրական մեթոդը՝ զերծ մնալով «իրավունք ունի» կամ «պարտավոր է» բառերի օգտագործումից, քանի որ վերջինս հնարավորություն չունի հստակ իրավակարգավորման ենթարկել այն կոնկրետ իրավիճակները, երբ պաշտպանը, օժտված լինելով օրենսդրությամբ իրեն վերապահված իրավունքներով, միաժամանակ կրում է դրանք իրացնելու պարտականություն։
  Ընդհանուր պարտականությունը պաշտպանից պահանջում է հնարավորության առկայության դեպքում իրացնել իր իրավունքները՝ պաշտպանության իրականացման նպատակով։
  Օրենքով չարգելված պաշտպանության բոլոր միջոցների եւ եղանակների օգտագործմամբ պաշտպանի իրավունքների իրականացման ընդհանուր պարտականության մասին է վկայում նաեւ «Փաստաբանության մասին» ՀՀ օրենքի 19-րդ հոդվածով ամրագրված փաստաբանի այն պարտականությունը, որի համաձայն՝ փաստաբանը պարտավոր է ազնվորեն եւ բարեխղճորեն պաշտպանել վստահորդի իրավունքները եւ օրինական շահերը Հայաստանի Հանրապետության օրենսդրությամբ չարգելված բոլոր միջոցներով ու եղանակներով։
 Ինչ վերաբերվում է պաշտպանին՝ որպես քրեադատավարական ապացուցման սուբյեկտ դիտելու շրջանակում արված փաստաբանական քննություն անցկացնելու վերաբերյալ հարցադրմանը, ապա նշենք, որ այն բխում է ապացույցներ հավաքելու եւ ներկայացնելու պաշտպանի իրավունքից։
  Ի տարբերություն ՀՀ քրեական դատավարության օրենսգրքի՝ ՌԴ քրեական դատավարության օրենսգրքով 2001 թվականից նախատեսված է ապացույցներ հավաքելու եւ ներկայացնելու պաշտպանի իրավունքը (53-րդ հոդվածի 1-ին մասի 2-րդ կետ)։
  Նշված նորամուծության հիման վրա առաջ է քաշվել զուգահեռ կամ փաստաբանական քննության գաղափարը, որը միանշանակ չի ընդունվել գիտնականների կողմից։
 345ԻՐԱՎԱԳԻՏՈՒԹՅՈՒՆ Ե.Գ. Մարտինչիկի կողմից մշակված հայեցակարգի եւ փաստաբանական քննության մոդելի համաձայն՝ փաստաբանական քննությունը մինչդատական վարույթի բաղկացուցիչ մաս է դիտվում, որն իրականացվում է կասկածյալի, մեղադրյալի իրավունքների եւ օրինական շահերի պաշտպանության նպատակով ձեռնհաս իրավաբանի՝ պաշտպանի կողմից։
  Փաստաբանական քննությունը հետաքննության եւ նախաքննության հետ մեկտեղ հանդես է գալիս որպես քրեադատավարական գործունեության նոր տեսակ, որն իրականացվում է մինչդատական վարույթի նշված տեսակների եւ ՌԴ քրեադատավարական օրենսդրությամբ նախատեսված հիմքերով ու կարգով հետաքննիչի, քննիչի կամ դատախազի կողմից հարուցված քրեական գործի սահմաններում [4, էջ 135]։
 Մրցակցության գաղափարախոսության վերաիմաստավորման, մասնավորապես՝ այն դատավարական սկզբունքից դատավարության ձեւի (ռեժիմի) վերածելու հայեցակարգային 2 խնդրի համատեքստում եւ դրանով պայմանավորված պաշտպանության կողմի իրավունքների ընդլայնման նպատակով ՀՀ քրեական դատավարության նոր օրենսգրքի նախագծով (այսուհետ՝ Նախագիծ) պաշտպանին նյութերի փոխարեն ապացույցներ հավաքելու եւ ներկայացնելու իրավունքի վերապահման արդյունքում Հայաստանի Հանրապետությունում եւս անխուսափելի եւ իրավաչափ է փաստաբանական քննություն անցկացնելու փաստաբանի հնարավորության հարցը։
  Նշված նորամուծությամբ՝ որպես քրեական գործերի քննության ընթացքում անձի իրավունքների եւ ազատությունների պաշտպանության երաշխիքների ամրապնդման կարեւորագույն նախադրյալ, ընդլայնվում են մրցակցության տարրերը։
 Փաստաբանական քննություն վարելու հարցում դատավարագիտության մեջ առկա են երկու հակադիր մոտեցումներ։
 Առաջին մոտեցման համաձայն՝ պաշտպանն իրավունք ունի վարել լիարժեք փաստաբանական քննություն, որի համար ապացույցներ հավաքելու ոլորտում օժտված է հետաքննիչի եւ քննիչի հավասար իրավունքներով։
  Նշված մոտեցման կողմնակիցներն իրենց դիրքորոշումը հիմնավորում են հետեւյալ փաստարկների ուժով՝ Տե՛ս ՀՀ կառավարության 2011թ. մարտի 10-ի նիստի N 9 արձանագրային որոշմամբ ընդունված Հայաստանի Հանրապետության քրեական դատավարության նոր օրենսգրքի հայեցակարգը (այսուհետ՝ Հայեցակարգ)։
 346ԻՐԱՎԱԳԻՏՈՒԹՅՈՒՆ Մեղադրանքի եւ պաշտպանության կողմերն իրավահավասար են դատարանի առջեւ, որը բխում է մրցակցության սկզբունքի, մասնավորապես՝ ՌԴ քրեական դատավարության օրենսգրքի 15-րդ հոդվածի 4-րդ մասով ամրագրված պահանջից։
 Պաշտպանը՝ որպես քրեական դատավարության սուբյեկտ ընդհանրապես, եւ որպես քրեադատավարական ապացուցման սուբյեկտ մասնավորապես, իրականացնում է ապացուցողական գործունեություն այլ դատավարական գործողությունների միջոցով։
  Այսպես, ՌԴ քրեական դատավարության օրենսգրքի 86-րդ հոդվածի 1-ին մասով սահմանված է, որ ապացույցները հավաքվում են քննչական եւ այլ դատավարական գործողությունների միջոցով, իսկ նույն հոդվածի 3րդ մասում սահմանված են պաշտպանի կողմից ապացույցներ հավաքելու ուղիները, որոնք էլ հենց դիտվում են որպես պաշտպանի կողմից իրականացվող այլ դատավարական գործողություններ, քանի որ քննչական գործողությունների իրականացումը պաշտպանի իրավասությունը չէ։
 Պաշտպանի կողմից հավաքվող ապացույցները դասվում են ՌԴ քրեական դատավարության օրենսգրքի 74-րդ հոդվածի 2-րդ մասի 6-րդ կետով սահմանված «այլ փաստաթղթեր» տեսակի ապացույցների թվին։
  Մասնավորապես, սույն մոտեցման կողմնակիցները նշում են, որ պաշտպանի կողմից հավաքվող ապացույցները (փաստաթղթերը, տվյալները, առարկաները) թույլատրելի եւ վերաբերելի ապացույցներ են, քանի որ հավաքվում են ՌԴ քրեական դատավարության օրենսգրքի 86-րդ հոդվածի 3-րդ մասի հիման վրա եւ քրեական գործին կցվելուց հետո դառնում են քրեական գործի նյութեր [5]։
 Երկրորդ մոտեցման համաձայն՝ պաշտպանի փաստաբանական քննությունը պետք է սահմանափակվի պետական իշխանության մարմիներից, տեղական ինքնակառավարման մարմիններից, հասարակական միավորումներից եւ քաղաքացիներից նյութեր եւ այլ փաստաթղթեր ձեռք բերելով, քանի որ ապացույցներ հավաքելու միակ սուբյեկտ պետք է լինի հետաքննիչը, քննիչը։
  Բանն այն է, որ օրենսդրությամբ ամրագրվել է միայն ապացույցներ հավաքելու պաշտպանի իրավունքը, իսկ այդ իրավունքի իրացման կարգը չի սահմանվել, հետեւաբար, ինչպես Ն.Ա. Կոլոկոլովն է արդարացիորեն նշել, ռուսական դատավարագիտության համար նոր ինստիտուտի՝ փաստաբա347ԻՐԱՎԱԳԻՏՈՒԹՅՈՒՆ նական քննություն իրականացնելու ճանաչումը պահանջում է մանրամասն իրավական կարգավորում [6]։
 Տվյալ դիրքորոշումը հիմնավորվում է ապացույցներ հավաքելու ոլորտում պաշտպանի լիազորությունների սահմանման մեջ առկա օրենսդրական հակասություններով։
  Այսպես, ՌԴ քրեական դատավարության օրենսգրքի շրջանակում առկա է հակասություն 86-րդ հոդվածի 1-ին եւ 3-րդ մասերի նորմերի միջեւ, քանի որ 86-րդ հոդվածի 1ին մասով սահմանված ապացույցներ հավաքելու սուբյեկտների թվում պաշտպանը նշված չէ, մինչդեռ նույն հոդվածի 3-րդ մասում թվարկված են պաշտպանի կողմից ապացույցներ հավաքելու միջոցները։
 Բացի այդ, ՌԴ քրեական դատավարության օրենսգրքի 86-րդ հոդվածի 3-րդ մասի համաձայն պաշտպանն իրավունք ունի հավաքել ապացույցներ, մինչդեռ «Փաստաբանության եւ փաստաբանական գործունեության մասին» Ռուսաստանի Դաշնության դաշնային օրենքի (այսուհետ՝ Դաշնային օրենք) 6-րդ հոդվածի 3-րդ մասի համաձայն՝ պաշտպանն իրավունք ունի հավաքել տվյալներ, անել հարցումներ, հավաքել եւ ներկայացնել առարկաներ եւ փաստաթղթեր, որոնք կարող են իրեղեն եւ այլ ապացույցներ ճանաչվել օրենսդրությամբ սահմանված կարգով։
  Այսինքն՝ ՌԴ քրեական դատավարության օրենսգրքի համաձայն պաշտպանը հավաքում է ապացույցներ, իսկ Դաշնային օրենքի համաձայն հավաքում է նյութեր, որոնք ինքնին ապացույց չեն համարվում, այլ ապացույց համարվելու համար անհրաժեշտ է օրենսդրությամբ սահմանված կարգով դրանց ապացույց ճանաչելը։
 Նշվածը վկայում է այն մասին, որ նման իրավակարգավորման պայմաններում պաշտպանը ապացույցներ հավաքելու տեսանկյունից չի դիտվում ապացուցման լիիրավ սուբյեկտ։
  Այս առումով հարկ ենք համարում նշել Հայեցակարգի 2.38-րդ կետում նախատեսված համապատասխան դրույթը, որն ուղղված է մրցակցության տարրերի ուժեղացմանը՝ «Հիմնվելով պաշտպանի կողմից վարույթն իրականացնող մարմնին տրամադրված դատավարական տեղեկատվության օրինականության կանխավարկածի վրա, նրա ներկայացրած նյութերը համարվում են թույլատրելի ապացույց, քանի դեռ վարույթն իրականացնող մարմինը չի ապացուցել հակառակը։
  Ընդ որում, պաշտպանի ներկայացրած փաստաթղթերը կամ առարկաները բոլոր դեպքերում պետք է մնան քրեական գործի նյութերում` անկախ դրանց 348ԻՐԱՎԱԳԻՏՈՒԹՅՈՒՆ նկատմամբ վարույթն իրականացնող մարմնի վերաբերմունքից։
  Դրա հետ մեկտեղ պաշտպանը պահպանում է անձանց հարցման ենթարկելու եւ փորձագետի կարծիք հարցնելու իրավունքները։
 »։
 Ընդհանրապես, դատավարագիտության մեջ նշվում է, որ ապացույցի թույլատրելիությունը որոշելիս պետք է պահպանել չորս «պատշաճի» կանոններ՝ 1. ապացույցի ձեռքբերման պատշաճ դատավարական կարգ, 2. ապացույցը ձեռք բերող պատշաճ սուբյեկտ, 3. ապացույցի ձեռքբերման պատշաճ աղբյուր, 4. ապացույցի ձեռքբերման պատշաճ եղանակ [7, էջ 372]։
 Գտնում ենք, որ վերոնշյալ հակասությունները չպետք է հիմք ծառայեն պաշտպանին ապացուցման սուբյեկտ, մասնավորապես՝ փաստաբանական քննություն իրականացնելու իրավունք ունեցող սուբյեկտ, չդիտելու համար, այլ անհրաժեշտ է նշված հակասությունների լուծման ուղիները սահմանելով միաժամանակ լուծել ժամանակով թելադրված մրցակցության տարրերի ընդլայնման խնդիրը։
  Այսպես, անհրաժեշտ է պաշտպանի կողմից ձեռք բերվող ապացույցների թույլատրելիությունը կասկածի տակ չդնելու նպատակով նախատեսել այնպիսի օրենսդրական իրավակարգավորումներ, որոնց համաձայն՝ պաշտպանի կողմից ձեռք բերվող ապացույցները կհամապատասխանեն ապացույցների թույլատրելիության չորս «պատշաճի» կանոններին։
 Սույն խնդրի լուծման գործուն ուղիներից մեկը վերը նշված Հայեցակարգի 2.38-րդ կետում ամրագրված հայեցակարգային դրույթն է։
 Վերոգրյալի արդյունքում կարող ենք փաստել, որ ապացույցներ հավաքելու իրավունքի իրացման արդյունքում պաշտպանի դատավարական գործունեության հիմնական ուղղությունը ապացուցողական գործողությունների իրականացումն է։
  Այս առումով կարեւորում ենք Նախագծով «ապացուցողական գործողություն» հասկացության նախատեսումը, որը բացակայում է ՀՀ քրեական դատավարության օրենսգրքում։
  Համաձայն Նախագծի 6-րդ հոդվածի 38-րդ կետի` ապացուցողական գործողությունը քննիչի կամ դատարանի կողմից, ինչպես նաեւ հետաքննության մարմնի (քննիչի հանձնարարությամբ) կամ փորձագետի (քննիչի կամ դատարանի հանձնարարությամբ) կողմից կատարվող` սույն օրենսգրքով նախատեսված վարույթային գործողություն է, որի արդյունքում ակնկալվում է ձեռք բերել ապացույց։
  Գտնում ենք, որ ապացուցո349ԻՐԱՎԱԳԻՏՈՒԹՅՈՒՆ ղական գործողություն իրականացնող դատավարական սուբյեկտների շարքում պետք է ընդգրկել պաշտպանին` որպես ապացույց ձեռք բերելուն ուղղված վարույթային գործողություն կատարելու լիազորությամբ օժտված սուբյեկտի հետեւյալ հիմնավորմամբ՝  Նախագծի 103-րդ հոդվածով տրված իրավակարգավորման համաձայն՝ «ապացույցները հավաքվում են քրեական վարույթի ընթացքում՝ սույն օրենսգրքով նախատեսված ապացուցողական գործողությունների կատարման միջոցով, ...»։
  Այսպես, Նախագծի 49րդ հոդվածի 1-ին մասի 5-րդ կետով պաշտպանին վերապահվել է ապացույցներ ձեռք բերելու եւ ներկայացնելու իրավունք` վարույթի նյութերին կցելու եւ հետազոտելու համար, սակայն թե ինչ գործողությունների կատարման միջոցով, Նախագծում նշված չէ։
  Դրա համար անհրաժեշտ է ապացուցողական գործողությունների կատարման սուբյեկտ նշել նաեւ պաշտպանին, քանի որ վերջինիս գործունեությունն իրականացվում է մրցակցության եւ իրավահավասարության սկզբունքների հիման վրա եւ ապացուցողական բնույթ է կրում։
  Նախագծի «Ապացուցողական եւ այլ վարութային գործողությունների արձանագրությունները» վերտառությամբ 95-րդ հոդվածով տրված «սույն օրենսգրքով սահմանված` պատշաճ այլ անձի» ձեւակերպումը։
  Մասնավորապես՝ նշված հոդվածի համաձայն՝ ապացուցողական գործողությունների արձանագրություններն են սույն օրենսգրքով նախատեսված եւ գրավոր կազմված փաստաթղթերը, որոնք արտացոլում են ապացուցողական գործողությունների կատարման ընթացքում վարույթն իրականացնող մարմնի կամ սույն օրենսգրքով սահմանված` պատշաճ այլ անձի կողմից անմիջականորեն ընկալված` վարույթի համար նշանակություն ունեցող հանգամանքները։
  Այսինքն՝ պաշտպանը նշված հոդվածի շրջանակում կարող է եւ մեր համոզմամբ պետք է դիտվի ապացուցողական գործողությունների կատարման ընթացքում սույն օրենսգրքով սահմանված` պատշաճ այլ անձ, ում կողմից անմիջականորեն ընկալված` վարույթի համար նշանակություն ունեցող հանգամանքներն արտացոլվում են ապացուցողական գործողությունների արձանագրություններում։
 Վերոնշյալ առաջարկից բխում է ապացուցողական գործողությունների այնպիսի տարատեսակ, ինչպիսին է պաշտպանական գործողությունը, որի կապակցությամբ առաջարկում ենք վերջինիս 350ԻՐԱՎԱԳԻՏՈՒԹՅՈՒՆ հետեւյալ սահմանումը՝ պաշտպանական գործողությունը պաշտպանի կողմից կատարվող սույն օրենսգրքով նախատեսված ապացուցողական գործողություն է։
 Հաշվի առնելով ապացուցման սահմանման դասական կանոնը, որի համաձայն՝ ապացուցումը կազմված է երեք տարրերից, գտնում ենք, որ պաշտպանի ապացուցողական գործողությունները, այսինքն՝ պաշտպանական գործողությունները, եւս պետք է դիտարկել ապացուցման երեք տարրերի իրացման ներքո, արդյունքում՝ պաշտպանին անհրաժեշտ է դիտել որպես ապացուցման ինքնուրույն եւ լիիրավ սուբյեկտ։
  Այստեղից հետեւում է, որ փաստաբանական քննության վերաբերյալ ներկայացված հիմնավորումները կարող են նշված ինստիտուտի ներդրմամբ կյանքի կոչվել։
  Դրանից ելնելով՝ առաջարկում ենք օրենսդրական մակարդակով սահմանել նաեւ «փաստաբանական վարույթ» հասկացությունը, իսկ դրա հիման վրա պաշտպանական գործողությունները դիտել որպես վարույթային գործողություններ։
  Մասնավորապես՝ առաջարկում ենք Նախագծում կատարել հետեւյալ փոփոխություններն ու լրացումները՝ 1. Նախագծի 6-րդ հոդվածի 37-րդ կետով տրված «վարութային գործողություն» հասկացության մեջ «ի պաշտոնե» բառից հետո լրացնել «կամ պաշտպանի կողմից» բառերով։
 2. ՀՀ քրեական դատավարության օրենսգիրքը լրացնել «փաստաբանական վարույթ» հետեւյալ հասկացությամբ՝ փաստաբանական վարույթը պաշտպանի ապացուցողական գործողությունների արդյունքների ամրագրման ընթացակարգն է։
 3. ՀՀ քրեական դատավարության օրենսգիրքը լրացնել «Պաշտպանության եղանակներ եւ միջոցներ» վերտառությամբ հոդված, որում անհրաժեշտ է ամրագրել ապացույցների հավաքման միջոցների ու եղանակների կիրառման ընթացակարգերը՝ դատական եւ/կամ նոտարական դեպոնացում, հարցումներ, փաստաթղթեր պահանջել, միջնորդություններ եւ այլն։
  Այսինքն՝ նման ճանապարհներով ապացույցներ հավաքելու արդյունքում դրանք արդեն իսկ ձեռք են բերում ապացույցի կարգավիճակ՝ անկախ քրեական գործին դրանց կցվելուց։
 Հարկ է նշել, որ պաշտպանը ո՛չ գործող քրեական դատավարության օրենսգրքում, ո՛չ էլ Նախագծում չի դասվում ապացուցման սուբ351ԻՐԱՎԱԳԻՏՈՒԹՅՈՒՆ յեկտների շարքին։
  Չնայած քրեադատավարական օրենսդրությամբ պաշտպանին որպես ապացուցում իրականացնող սուբյեկտ չամրագրելուն, քրեադատավարական իրավունքի զարգացման արդյունքում, ինչպես արդեն նշվել է, Նախագծով պաշտպանին վերապահվել է ապացույցներ հավաքելու իրավունք, ինչն ապացուցման տարրերից է։
 Հարկ է նաեւ նկատել, որ Նախագծով փոխվել է ապացուցման հասկացությունը, որի տառացի մեկնաբանության արդյունքում ապացուցման նպատակի փոփոխությունից եւս կարող ենք փաստել, որ պաշտպանն անուղղակի ձեւով դիտվում է ապացուցում իրականացնող սուբյեկտ, քանի որ ապացուցումը երեք տարրերի միասնություն է։
  Այսպես, Նախագծի 101-րդ հոդվածի համաձայն՝ ապացուցումը սույն օրենսգրքով նախատեսված` ապացուցման ենթակա փաստական հանգամանքները, ինչպես նաեւ վարույթի համար նշանակություն ունեցող այլ հանգամանքներ հաստատելու կամ հերքելու նպատակով ապացույցներ հավաքելը, ստուգելը եւ գնահատելն է։
  Իսկ ապացուցման ենթակա փաստական հանգամանքները հերքելու նպատակ են հետապնդում ոչ միայն վարույթի հանրային մասնակիցները (ՀՀ քրեական դատավարության օրենսգրքի 18-րդ հոդվածի 2-րդ մաս), այլեւ պաշտպանը (ՀՀ քրեական դատավարության օրենսգրքի 6-րդ հոդվածի 28-րդ կետ)։
 Մրցակցության սկզբունքի առավելապես իրացման, ինչպես նաեւ ապացուցման ոլորտում պաշտպանի դերակատարության բարձրացման նպատակով դատավարագիտության մեջ առաջարկվում է պաշտպանին, բացի ապացույցներ հավաքելու սուբյեկտ դիտարկելուց վերջինիս դասել նաեւ ապացույցները ստուգելու եւ գնահատելու իրավասություն ունեցող սուբյեկտների շարքին։
  Դրա մասին է վկայում այն, որ պաշտպանն օժտված է ապացուցման երեք տարրերն իրագործելու լիազորություններով [8, էջ 187-188], ապացույցները ստուգում է այլ դատավարական գործողությունների միջոցով եւ դրանք գնահատում է իր ներքին համոզմամբ [9], ստուգումն ու գնահատումը պաշտպանի կողմից իրականացվում են քրեական գործի նյութերին ծանոթանալու, միջնորդություններ ներկայացնելու, մեղադրանքի կողմին եւ դատարանին այս կամ այն ապացույցի թույլատրելիության վերաբերյալ իր դիրքորոշումը հայտնելու դեպքերում [5], ինչպես նաեւ նշվում է, որ պաշտպանը պարտավոր է ստուգել եւ գնահատել գործով բոլոր ապացույցները եւ 352ԻՐԱՎԱԳԻՏՈՒԹՅՈՒՆ պետք է համարվի ապացուցման իրավահավասար սուբյեկտ փաստական տվյալների ստուգման եւ գնահատման տեսանկյունից [10, էջ 97]։
 Սակայն, Մ.Մ. Շեյֆերը պաշտպանին չի համարում ապացույցները ստուգելու եւ գնահատելու լիարժեք սուբյեկտ։
  Նա պաշտպանին համարում է ապացույցները ստուգելու եւ գնահատելու սուբյեկտ միայն այն իմաստով, որ իր դատավարական կարգավիճակի շրջանակում իրականացնում է մտավոր գործունեություն, սակայն նման գործունեության արդյունքները չունեն ապացուցողական նշանակություն եւ սահմանափակվում են միայն ստուգելու արդյունքում ապացույցների համեմատական վերլուծության եւ միմյանց հետ համադրման միջոցով ապացույցները անթույլատրելի ճանաչելու միջնորդություններ հարուցելով, իսկ գնահատելու արդյունքում իրավական միջոցների՝ միջնորդությունների, պաշտպանական ճառի, ռեպլիկների միջոցով քրեական վարույթն իրականացնող մարմնի ներքին համոզման վրա ազդեցություն գործելով։
  Մ.Մ. Շեյֆերը բացառում է ապացույցներ ստուգելու պաշտպանի իրավունքի գոյությունն այլ ապացույցներ ձեռք բերելու միջոցով՝ հիմնավորելով, որ պաշտպանը չի կարող ապացույցներին հաղորդել դատավարական ձեւ։
  Վերջինս իրավասու է միջնորդություններ հարուցել միայն նոր ապացույցներ ձեռք բերելու վերաբերյալ։
 Պաշտպանն ապացույցները գնահատելու արդյունքում իրավունք չունի անթույլատրելի ճանաչել ապացույցը, քանի որ օժտված չէ իշխանական լիազորություններով, սակայն վերոնշյալ իրավական միջոցներով կարող է հասնել ապացույցը անթույլատրելի ճանաչելուն իրավասու մարմնի կողմից [11]։
 Առջեւում ունենալով մրցակցության տարրերի ընդլայնման տեսլականը՝ գտնում ենք, որ այն կարող է իրագործելի լինել պաշտպանին ապացուցման իրավունք ունեցող լիարժեք սուբյեկտ դիտելու դեմ նշված փաստարկների, խնդիրների լուծմանն ուղղված հիմնավորված համապատասխան օրենսդրական փոփոխություններ նախատեսելու դեպքում։
  Մասնավորապես՝  «այլ ապացույցներ ձեռք բերելու միջոցով պաշտպանի կողմից ապացույցներ ստուգելու իրավունքի բացառումը այն հիմնավորմամբ, որ պաշտպանը չի կարող ապացույցներին հաղորդել դատավարական ձեւ» փաստարկի, խնդրի լուծում կարող է ծառայել դատավարագիտության մեջ առաջ քաշված փաստաբանական քննության գաղափարը 353ԻՐԱՎԱԳԻՏՈՒԹՅՈՒՆ տեսական հարթությունից օրենսդրական եւ իրավակիրառ հարթություններ տեղափոխելով։
  «Պաշտպանն իրավասու է հարուցել միջնորդություններ միայն նոր ապացույցներ ձեռք բերելու վերաբերյալ» փաստարկը հակասում է ապացույցներ հավաքելու պաշտպանի իրավունքին, որն արդեն իսկ նախատեսված է ՌԴ օրենսդրությամբ, իսկ ՀՀ-ում այն նախատեսվել է Նախագծում եւ մրցակցության տարրերի ընդլայնման խնդրի կարեւորագույն լուծումներից է։
  Բացի այդ, նոր ապացույցներ ձեռք բերելու հետ մեկտեղ պաշտպանը պահպանում է միջնորդություններ, օրինակ՝ Նախագծի 306-րդ հոդվածով նախատեսված ցուցմունքի դատական դեպոնացման միջնորդություն ներկայացնելու իրավունքը։
  «Պաշտպանն ապացույցները գնահատելու արդյունքում իրավունք չունի անթույլատրելի ճանաչել ապացույցը, քանի որ օժտված չէ իշխանական լիազորություններով» փաստարկի առնչությամբ նշենք, որ ապացույցն անթույլատրելի ճանաչելը պաշտպանի կողմից ապացույցը գնահատելու նպատակն է եւ ոչ թե արդյունքը, իսկ ապացույցը գնահատելու արդյունքը մեր կարծիքով պետք է լինի տվյալ ապացույցի թույլատրելիության վերաբերյալ իր դիրքորոշման ամրագրումը համապատասխան դատավարական ակտում։
  Մեր կողմից առաջարկվում է քրեադատավարական օրենսդրությամբ նախատեսել պաշտպանական ակտը` որպես պաշտպանի գնահատման արդյունքների՝ միջնորդությունների, հայտարարությունների, բողոքների ամփոփում եւ համակարգված դիրքորոշման արտահայտում, որը մեղադրական եզրակացության նման եւս ենթակա է դատարանին ներկայացման քրեական գործին կցված վիճակով։
  Գտնում ենք, որ պաշտպանական ակտը մեղադրական եզրակացությանը հավասարապես գոյության իրավունք ունի, հատկապես հաշվի առնելով այն, որ գործի լուծման համար փաստական հանգամանքների վերջնական գնահատական տվողը դատարանն է, ով կաշկանդված չէ կողմերի կարծիքներով, տվյալ պարագայում՝ մեղադրական եզրակացության եւ պաշտպանական ակտում արտացոլված համապատասխանաբար մեղադրանքի եւ պաշտպանության կողմերի գնահատման արդյունքներով։
  Այսպիսով, առաջարկում ենք Նախագծի 6-րդ հոդվածի 33-րդ կետով տրված դատավարական ակտ հասկացության մեջ «որոշումը» բառից հետո լրացնել «պաշտպանական ակտը» բառերը, իսկ հասկացությունների մեջ ավե354ԻՐԱՎԱԳԻՏՈՒԹՅՈՒՆ լացնել պաշտպանական ակտ հասկացությունը՝ այն սահմանելով որպես քրեական գործով հանգամանքների վերաբերյալ պաշտպանության դիրքորոշումն արտահայտող վարույթային ակտ։
 Նշենք, որ դատավարագիտության մեջ եւս առաջարկվել է նույնաբովանդակ դրույթ՝ որպես քննիչի գործունեության մեղադրական հակվածության չեզոքացման մեխանիզմ։
  Մասնավորապես, Գ.Գ. Սկրեբեցն առաջարկել է օրենսդրական մակարդակով ամրագրել հետեւյալ իրավանորմը՝ «պաշտպանը գործում առկա ապացույցների հիման վրա կազմում է պաշտպանության եզրակացություն եւ ներկայացնում դատարան» [12]։
 Վերոնշյալ վերլուծությունների արդյունքում գտնում ենք, որ անգամ ապացուցման իրավունքի իրականացման պարագայում պաշտպանն իրականացնում է ապացուցմանը ներհատուկ գործունեություն, ուստի, մեր համոզմամբ անհրաժեշտ է քրեադատավարական օրենսդրությամբ նախատեսել «Ապացուցում իրականացնող վարույթի մասնակիցներ» վերտառությամբ հոդված, որով ապացույցների հավաքման, ստուգման եւ գնահատման սուբյեկտների թվում պետք է նախատեսել նաեւ պաշտպանին, ինչը պաշտպանական դիրքի կառուցման ամուր հենքն է եւ կարող է ծառայել որպես պաշտպանության իրավունքի արդյունավետ իրականացման օրենսդրական կարգավորման նախապայմաններից մեկը։
 Վերոշարադրյալի հիման վրա հանգում ենք այն եզրակացության, որ ապացուցման գործընթացում պաշտպանի ակտիվ եւ լիարժեք մասնակցության համար նոր իրավակարգավորումներ նախատեսելու եւ պաշտպանին որպես փաստաբանական քննության վարելու միջոցով ապացուցման իրավունք ունեցող ինքնուրույն սուբյեկտ օրենսդրական մակարդակով ամրագրելու արդյունքում պաշտպանյալի շահերի պաշտպանությունը կիրականացվի առավել արդյունավետ` ի օգուտ ոչ միայն պաշտպանյալի շահերի, այլեւ ողջ քննության համար։
 ։
