Ուսուցման  և  դաստիարակության  գործընթացները  դիալեկտիկական 
միասնության  մեջ  ունեն  ընդհանուր  հատկանիշներ,  դրանք  պայմանավորված 
են ուսումնադաստիարակչական գործընթացի տրամաբանությամբ։
 Ուսուցումը 
համարվում  է  դաստիարակության  հիմնական  ու  գլխավոր  միջոցը։
  Չկա  դաստիարակություն  առանց  ուսուցման  և  չկա  ուսուցում,  որը  չի  դաստիարակում 
(Յ.Հերբարտ)։
 Ուսուցման դաստիարակող գործառույթը հիմնավորեցին նաև Ա. 
Դիստերվերգը,  փիլիսոփաներ  Գ.  Հեգելը,  Ի.  Կանտը  և  այլք՝  հիմք  ընդունելով 
դաստիարակության ուղղվածությունը և ուսուցման ու դաստիարակության հարաբերակցությունը։
  Քննարկելով  հստակ  նպատակադրված  ուսումնադաստիարակչական  գործընթացի  արդյունավետության  խնդիրը՝  կարևորում  ենք 
գործունեության ընթացքում մեթոդի ընտրությունը՝ որպես առաջադրված նպատակի իրականացման առանցքային միջոց, ինչի շնորհիվ կատարվում են գործողություններ, ստեղծվում են իրադրություններ, լուծվում են խնդիրներ։
Ուսուցումը հասարակության կողմից հատուկ կազմակերպված, մանկավարժական  առաջնային  նշանակություն  ունեցող  գործընթաց  է,  որի  էական 
հատկանիշները  պայմանավորված  են  այդ  գործընթացի  երկկողմանիության 
իրողությամբ,  երեխայի  մտավոր,  անձնային  զարգացումն  իրականացնելու, 
զարգացման արդյունավետ տեմպ հաստատելու, կրթվածության որոշակի մակարդակ  ապահովելու  նպատակադրմամբ։
  «Ուսուցումը  բնորոշելիս  կարևորվում է հատկապես «ինչպե՞ս սովորեցնել» հարցին ուշադրություն դարձնելը, քանի  որ  ուսուցման  ողջ  գործընթացի  արդյունավետությունը  դրական  իմաստով 
պայմանավորվում  է  այդ  հարցի  պատասխան  դարձած  ուսուցման  մեթոդների 
տեսությամբ» (5, էջ 105)։
Դաստիարակությունը  մանկավարժական  գիտության  հիմնական  հասկացություններից է, այն որոշիչ է գրեթե բոլոր մանկավարժական ըմբռնումներում և որպես մարդու գիտակցական կազմակերպված գործունեություն՝ նույնպես ունի էական հատկանիշներ։
 Դրանք պայմանավորված են նպատակաուղղվածությամբ  ու  պլանաչափությամբ,  կազմակերպվածությամբ,  գործընթացի 
երկկողմանիությամբ, հասարակության մեջ ընդունված դրական վարքաձևերի, 
որակների  յուրացման  փաստով`  ելնելով  տվյալ  հասարակության  պահանջից, 
անձի  զարգացման  օրինաչափություններից,  անհատական  առանձնահատկություններից,  գործող  քաղաքական,  տնտեսական,  սոցիալական,  մշակութային 
պայմաններից, առկա միջոցներից ու հնարավորություններից։
Ուսումնադաստիարակչական  գործընթացի  մեթոդների  ընտրությունը 
կախված է մի շարք չափանիշներից` ուսումնադաստիարակչական ընդհանուր 
նպատակներից, իրականացման համար անհրաժեշտ ժամանակից ու պայմաններից, ուսուցչի գործիմացությունից և այլն։
 Մեթոդի ընտրության և կիրառման 
խնդիրը բազմակողմ է և բազմագործոնային։
 Ուսուցիչը, որն ունի իր գործելաոճը, կիրառում է մեթոդը՝ առաջնորդվելով իր սեփական արժեքներով, ապրումներով,  տրամադրություններով,  ակնկալիքներով  ու  սպասումներով։
  Շատ  հաճախ մեթոդը կիրառվում է որպես օրենք, որը որոշված է նախօրոք, և այն պետք 
է կիրառության մեջ դրվի անկախ ամեն ինչից, քանի որ բոլորի համար է և բոլորի 
կողմից  ընդունելի  պետք  է  լինի։
  Այսպիսի  պարտադրանքի  պարագայում,  որն 
անգամ վերահսկվում է, մեթոդների այդպիսի ընտրությունն ու կիրառությունը, 
կարծում  ենք,  չի  կարելի  արդյունավետ  համարել։
  «Ուսուցիչը,  իմանալով  իր 
ներքին կարիքները, կստեղծի գործունեության մի ուրույն և անկախ եղանակ» (1, 
էջ 612)։
 Ավելին, հայ ականավոր մանկավարժ Գ. Էդիլյանը կարծում էր, թե ամեն 
մի ուսուցիչ պետք է իր սեփական մեթոդը ունենա, հարկադրել նրան անել այն, 
ինչը  չի  բխում  նրա  ներքին  կարիքներից,  ցանկալի  չէ  երբեք  (1)։
  Մեթոդի  ընտրության  հարցում  պակաս  կարևոր  չէ  սովորողի  դերը,  որն  օժտված  է  ժառանգականությամբ  և  բացառիկությամբ,  ունի  անհատական  առանձնահատկություններ և կրում է սոցիալական միջավայրի ներգործություններն ու ազդեցությունները։
 Կարծում ենք այս ամբողջության մեջ պետք է դիտարկել ուսումնադաստիարակչական  գործընթացի  մեթոդի  հարաբերումը  երեխայի  անձնային 
էության հետ՝ ելնելով սովորողակենտրոն մոտեցման հարացույցից։
Յուրաքանչյուր  ուսումնադաստիարակչական  գործընթաց  ունի  զգայական-դիտողական, մտավոր կարողությունները զարգացնող, բարոյական որակները, կամքը ձևավորող, կրթող ու դաստիարակող կողմեր, որոնք բոլորն էլ կարևոր  են  և  ապահովում  են  երեխայի  անձի  զարգացումը։
  Մեթոդի  ընտրության 
գործում գլխավոր է դառնում դրանց փոխկապվածության հարցը, որը կարող է 
ապահովել  արդյունավետ,  ներդաշնակ,  ազդեցիկ  հարաբերումներ  ինքն  իրեն, 
սոցիալական միջավայրի և հասարակության հետ։
 Դա նշանակում է դաստիարակության նպատակների մեջ ամփոփված են անձնավորության «ես»-ի զարգացումը, մարդուն քաղաքացի դարձնելու, նրան հասարակական կյանքին ինտեգրելու,  մարդուն  աշխատել  և  ապրել  սովորեցնելու  գաղափարներն  ու  մոտեցումները։
Մեթոդը մեր քննարկման համատեքստում ուսումնադաստիարակչական 
գործընթացի օբյեկտների և սուբյեկտների գործունեությունը կարգավորող ճանաչողական սկզբունքների, միջոցների, մոտեցումների, հնարքների ամբողջություն է, որի ընտրության հարցում առանձնահատուկ տեղ ունեն նաև ուսումնական դասագրքերի կառուցվածքը, բովանդակությունն ու նյութի շարադրանքը։
Մեթոդի ընտրությամբ է պայմանավորված նաև սովորողի կողմից իրականացվող ինքնուսուցման ու ինքնադաստիարակության գործընթացների արդյունավետությունը,  որը  գուցե  հետագայում  նրան  հնարավորություն  կտա 
առանձնանալու  հասարակության  մեջ՝  ըստ  իր  ձեռք  բերած  անձնային  բարձր 
որակների, դիրքորոշումների, գործունեության սկզբունքների և դրանց արդյունավետության տեսանկյունից կյանքում ապրելու իր մեթոդն ընտրելու։
Ժամանակակից մանկավարժական գիտության մեջ նկատվում է մեթոդի 
ընտրության չափանիշների առավել խորը ուսումնասիրության անհրաժեշտություն, քանի որ որքան ճիշտ է ընտրված մանկավարժական գործընթացի իրականացման մեթոդը, այնքան գործընթացն արդյունավետ է, առանձին գործողությունները՝  կանոնակարգված,  հստակ  ու  հուսալի։
  Հիմնավորված  և  իմաստավորված  մեթոդների,  հնարների  ձևերի  ճիշտ  ընտրությունն  ու  կիրառությունը 
կարող են համարվել ուսումնադաստիարակչական  գործընթացի արդյունավետության կարևոր պայման։
Գ ր ա կ ա ն ո ւ թ յ ո ւ ն  
1.  Կազմեց և խմբագրեց պրոֆ. Ա.Մ Շավարշյան, Հայ մանկավարժներ 19-20-րդ 
դդ. /1920թ./, Գիրք Բ, Եր., 1961, Հայպետուսմանկհրատ,1961, 775 էջ։
2.  Հայկական սովետական հանրագիտարան, հատոր 7, Եր., 1981, 719 էջ։
3.  Ղույումչյան Գ. Ե., Մանկավարժություն. երկու գրքով, Գիրք 1, Եր., «Զանգակ 
97», 2005, 464 էջ։
4.  Կոնստանտինով  Ն.Ա.,  Մեդինսկի  Ե.Ն.,  Շաբաևա  Մ.Ֆ.,  Մանկավարժության 
պատմություն,  Դասագիրք  մանկավարժական  ինստիտուտների  համար, 
«Լույս», 1972, 367 էջ։
5.  Մանուկյան  Ս.,  Ընդհանուր  մանկավարժագիտություն,  նոր  դասընթաց, 
ուսումնական  ձեռնարկ,  Երկրորդ  բարեփոխված  հրատարակություն,  Եր., 
«Զանգակ 97», 560 էջ։
6.  Պետրոսյան  Հ.Հ.,  Մանկավարժական  ժամանակակից  տեխնոլոգիաներ,  Հեղ. 
հրատ., Եր., 2012, 564 էջ։
Տեղեկություններ հեղինակի մասին 
Ղուկասյան Լուսիկ  Հենրիկի - մ. գ. թ.,  դոցենտ, ԳՊՄԻ մանկավարժության և  
սոցիալական աշխատանքի ամբիոն, E-mail։
