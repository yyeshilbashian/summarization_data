Հայաստանի Հանրապետության անկախացման, պետության ամրապնդման եւ կայացման գործում ակնառու ներդրում ունեցած անհատների շարքում զգալի թիվ էին կազմում մտավորականները՝ Ավետիս Ահարոնյան, Նիկոլ Աղբալյան, Գառնիկ Քալաշյան, Դերենիկ Դեմիրճյան, Լեւոն Շանթ եւ ուրիշներ։
  Նշյալ գործիչների 1918-1920 թթ. գործունեության շատ մանրամասներ գաղտնիության շղարշով են պատված, կամ էլ անհայտ են մնացել ընթերցողից։
  Երբեմն էլ հակասական գնահատականներ են ստացել։
  Այս շարքում կարելի է դասել նաեւ ճանաչված գրող, ՀՅԴ անդամ Լեւոն Շանթին (1869-1951)։
 1919 թ. հունիսի 21-23-ին ՀՀ-ում անցկացված խորհրդարանական ընտրությունների արդյունքում (որը բոյկոտել էր ազդեցությամբ երկ360ՊԱՏՄՈՒԹՅՈՒՆ րորդ քաղաքական ուժը՝ Հայ ժողովրդական կուսակցությունը) պատգամավորական 80 տեղից 72-ը զբաղեցրեց կառավարող կուսակցությունը՝ Հ. Յ. Դաշնակցությունը։
  Վերջինի քվոտայով պատգամավոր դարձած մտավորականների թվում էր նաեւ Լեւոն Շանթը։
  Օգոստոսի 1ին տեղի ունեցավ Հայաստանի նորընտիր պառլամենտի հանդիսավոր բացումը, իսկ օգոստոսի 5-ին ընտրվեց ղեկավարությունը։
  37 կողմ, 3 դեմ ձայներով Հայաստանի պառլամենտի նախագահ ընտրվեց Ավետիս Ահարոնյանը, փոխնախագահներ՝ 36 կողմ եւ 4 դեմ ձայնով՝ Սարգիս Արարատյանը, 39 կողմ եւ 1 դեմ ձայնով՝ Լեւոն Շանթը [6, էջ 236]։
 Վերջինս մեզ անհայտ պատճառներով փոխնախագահի պաշտոնից ազատման դիմում է ներկայացրել 1920 թ. ապրիլի 9-ին [6, էջ 486]։
  Ի դեպ, Հայաստանի պառլամենտի ղեկավար կազմի հաջորդ վերընտրության ժամանակ եւս՝ 1920 թ. նոյեմբերի 4-ին, Լեւոն Շանթը կրկին փոխնախագահ է ընտրվել [6, էջ 538]՝ պաշտոնավարելով մինչեւ Հայաստանի խորհրդայնացումը (դեկտեմբերի 2-ը)։
 Քանի դեռ Հայաստանի պառլամենտի նախագահ ընտրված Ավետիս Ահարոնյանը գտնվում էր Փարիզում, ուստի խորհրդարանի ղեկավարի լիազորությունները 1919 թ. օգոստոսից մինչեւ 1920 թ. նոյեմբերի 4-ը (երբ պառլամենտի նախագահ ընտրվեց Հովհաննես Քաջազնունին) փաստացի իրականացրել են փոխնախագահները։
  Ասվածով է պայմանավորված այն իրողությունը, որ խորհրդարանի նիստերը վարել են Սարգիս Արարատյանը, այնուհետեւ օգոստոսի 10-ից վերջինիս փոխարինած Հովսեփ Արղությանը, սեպտեմբերի 16-ին նրան փոխարինած Սիրական Տիգրանյանը, նաեւ 1919թ. նոյեմբերի 6-ից խորհրդարանի փոխնախագահ հանդիսացող Ավետիք Սահակյանը եւ, իհարկե, Լեւոն Շանթը։
 Հայաստանի անկախացման շրջանում եւ հաջորդ ավելի քան մեկ տարվա ընթացքում (այդ թվում՝ պառլամենտի անդամ ընտրվելու օրերին) Լ. Շանթը գտնվում էր Եվրոպայում։
  Այսպես՝ 1918 թ. հուլիսին նրան տեսնում ենք Լոզանում, 1919 թ. հունվարին՝ Փարիզում եւ այլն [12, էջ 279–280]։
  Շանթն իր հուշերում գրում է. «Անցայ Երեւան 1919-ի Դեկտեմբերի վերջին օրերը» [9, էջ 29]։
  Սակայն խնդիրն այն է, որ գրողը տարիներ անց ճիշտ չէր հիշում իր կենսագրության այս դրվագը։
  Բանն այն է, որ ՀՀ պառլամենտի նիստերի արձանագրությունների հրատարակված տարբերակում նրան առաջին անգամ հանդիպում ենք արդեն 361ՊԱՏՄՈՒԹՅՈՒՆ 1919 թ. դեկտեմբերի 8-ին. այդ օրվա նիստի նախագահողն էր [6, էջ 375]։
  Այդուհանդերձ, այս փաստը մեզ ամենեւին թույլ չի տալիս պնդել, որ մինչ այդ Շանթը պառլամենտի նիստերին չի մասնակցել։
  Խնդիրն այն է, որ նա ակտիվ պատգամավորներից չի եղել, համեմատաբար քիչ է ելույթներ ունեցել։
  Շանթը հետագայում հիշում է, որ ստիպված է եղել նախապես ուսումնասիրել նիստեր անցկացնելու կանոնները, գործող օրենքները։
  «Մեծ զգուշութեամբ, տոտիկ-տոտիկ սկսայ իմ նախագահական պաշտօնը, մինչեւ որ քիչ քիչ սկսայ վարժուիլ», – հիշում է նա [9, էջ 29]։
  Պառլամենտի աշխատանքներին Շանթի մասնակցությունն առավելապես սահմանափակվել է նիստեր նախագահելով։
  Այսպես՝ նա է ղեկավարել պառլամենտի 1919 թ. դեկտեմբերի 8-12-ի, 22-27-ի, 30 – 1920 թ. հունվարի 10-ի, փետրվարի 4-25-ի, մարտի 15-19-ի, ապրիլի 3ի նիստերը [6, էջ 375-384, 399-407, 420-440, 444-454, 463-471, 478481]։
  Զարմանալիորեն, նա պասսիվ է գտնվել նաեւ պառլամենտի 1919 թ. դեկտեմբերի 24-ի նիստի ընթացքում, երբ իր նախագահությամբ քննարկվում էր հայերենը պետական լեզու հայտարարելու նախագիծը [6, էջ 403–407]։
 Խորհրդարանում Շանթի միակ ընդարձակ ելույթը եղել է 1920 թ. հունվարի 25-ի հոբելյանական նիստին, որը նվիրված էր հունվարի 19ին Փարիզում Դաշնակից երկրների Գերագույն խորհրդի կողմից Հայաստանի անկախության փաստացի ճանաչմանը։
  Այն ցնծությամբ էր ընդունվել Երեւանում եւ մեծ շուքով տոնվել [8, էջ 152–153]։
  Իր ելույթում Շանթն ընդգծեց, որ պատմական երեւույթների ծագումն ու զարգացումը հիմնված է երեք գործոնների վրա՝ պատմական դեպքերի բնականոն դասավորությունը, հարեւան մեծ եւ հզոր ժողովուրդների կամքը եւ, ըստ նրա, ամենակարեւորը՝ ժողովրդի կամքը։
  Ըստ այդմ էլ՝ նա շեշտեց, որ հայության համար կարեւոր ձեռքբերում հանդիսացող Հայաստանի անկախությունը մի քանի սերնդի ջանքերի, թափած արյան արդյունք է [6, էջ 440–441]։
 Լեւոն Շանթի գործունեության առավել բախտորոշ շրջանը սկսվում է 1920 թ. մայիսից։
 1920 թ. մարտին Հյուսիսային Կովկասում հակախորհրդային ուժերի դեմ պատերազմում հաղթանակի հասնելուց հետո Խորհրդային Ռուսաստանի Կարմիր բանակը շարժվեց դեպի Անդրկովկաս։
  Ապրիլի 28-ին խորհրդային կարգեր հաստատվեցին Ադրբեջանում։
  Ադրբեջա362ՊԱՏՄՈՒԹՅՈՒՆ նի խորհրդայնացումը նոր իրավիճակ ստեղծեց տարածաշրջանում։
  Եթե մինչ այս Հայաստանը հակամարտության մեջ էր գտնվում մուսավաթական Ադրբեջանի հետ, ապա այժմ Խորհրդային Ադրբեջանի հետ հակամարտության մեջ գտնվելը նույնանում էր Խորհրդային Ռուսաստանի հետ հակամարտության մեջ գտնվելուն։
 Վլադիկավկազում ՀՀ հյուպատոս Հակոբ Սառիկյանը հիշում է, որ մինչեւ Ադրբեջանի խորհրդայնացումը Հյուսիսկովկասյան հեղկոմի ղեկավար Գեորգի Օրջոնիկիձեն իրեն հայտնել էր, որ Խորհրդային Ռուսաստանի կողմից ճանաչվելու համար հայկական կառավարությունը «պիտի դուրս գա այժմյան դիրքերից եւ բանակցության մեջ մտնի Մոսկվայի հետ»։
  Գ. Օրջոնիկիձեի առաջարկը Վրաստանում ՀՀ դիվանագիտական ներկայացուցիչ Տիգրան Բեկզադյանին հայտնելու անհաջող փորձից հետո, 1920 թ. ապրիլի 25-ին նա ժամանում է Երեւան։
  Այստեղ Սառիկյանի մասնակցությամբ ՀՀ կառավարության հրավիրած խորհրդակցության ընթացքում որոշվեց Խորհրդային Ռուսաստանի հետ հարաբերությունները կարգավորելու նպատակով պատվիրակություն կազմել, որի ղեկավար նշանակվեց Լ. Շանթը [3, N 72]։
  Վերջինս հետագայում հիշում է, որ դիվանագիտական ասպարեզում փորձառու չլինելու պատճառով այդ նշանակմանը դեմ է եղել, սակայն կառավարության անդամների հորդորների արդյունքում համաձայնվել է [9, էջ 30]։
 Ապրիլի 30-ին Երեւանից ճանապարհվեց եւ մայիսի վերջերին Մոսկվա հասավ Լ. Շանթի գլխավորած պատվիրակությունը (անդամներ` Համբարձում Տերտերյան, Լեւոն Զարաֆյան)։
  Պատվիրակության առջեւ խնդիր էր դրված հասնել Հայաստանի անկախության ճանաչմանը` ընդունել տալով Ղարաբաղն ու Զանգեզուրը ՀՀ սահմաններում, Խորհրդային Ռուսաստանը գոնե սկզբունքորեն պետք է ընդուներ արեւմտահայկական հողերի կցումը ՀՀ-ին եւ այլն [14, էջ 479-480]։
 Լ. Շանթի ղեկավարած պատվիրակության հետ բանակցություններին Խորհրդային Ռուսաստանի կողմից մասնակցում էին արտաքին գործերի ժողովրդական կոմիսար Գեորգի Չիչերինը եւ նրա տեղակալ հայազգի Լեւոն Կարախանը։
  Հայ-ռուսական բանակցություններին զուգահեռ Մոսկվայում բանակցություններ էին ընթանում նաեւ Բեքիր Սամի բեյի գլխավորած քեմալական պատվիրակության եւ խորհրդային իշխանության միջեւ։
  Շանթը դեմ արտահայտվեց թուրքերի հետ բանակցություններ վարելու գաղափարին։
  Խորհրդային իշխանությունները 363ՊԱՏՄՈՒԹՅՈՒՆ փորձում էին իրավարարի դեր ստանձնել հայ-թուրքական վիճելի հարցերը լուծելու խնդրում, սակայն հաջողություններ չունեցան։
  Մոսկվայում շուրջ երկու ամիս տեւած հայ-ռուսական բանակցությունները նկատելի արդյունք չտվեցին եւ որոշվեց բանակցությունները շարունակել Երեւանում [15; 4, էջ 54–95; 2, էջ 47–75; 16, с. 190-196]։
 Հայ-ռուսական բանակցությունների ձախողման եւ նկատելի հաջողությունների չհասնելու գործում իր դերն է խաղացել թուրք-ադրբեջանական համագործակցությունը։
  Նրանց հակահայկական գործունեությունը խրախուսվում էր հատկապես ՌՍԴԽՀ ազգությունների ժողկոմ Իոսիֆ Ստալինի կողմից։
  1920 թ. հուլիսի 8-ին Գ. Օրջոնիկիձեին (վերջինս կարեւոր դեր էր խաղում բոլշեւիկյան արեւելյան քաղաքականության մեջ) շտապ ուղարկած հեռագրում գրում էր. «Իմ կարծիքն այսպիսին է. պետք չէ մինչեւ վերջ խուսանավել կողմերի միջեւ, պետք է աջակցել կողմերից մեկին, այս դեպքում, իհարկե, Ադրբեջանին եւ Թուրքիային։
  Ես խոսել եմ Լենինի հետ, նա չի առարկում» 29 [21, л. 1]։
  Հաջորդ օրը` հուլիսի 9-ին Գ. Չիչերինը Գ. Օրջոնիկիձեին գրում էր, թե իրենց բազմիցս հայտարարում են, թե Ղարաբաղն ու Զանգեզուրն Ադրբեջանին չտալը կհանգեցնի Բաքվում խորհրդային իշխանության կազմալուծմանը [18, л. 52]։
  Ահա թե որտեղ են թաքնված հայ-ռուսական բանակցությունների անհաջողության արմատները։
 Մինչ Շանթի գլխավորած հայկական պատվիրակությունը Մոսկվայի ճանապարհին էր, 1920 թ. մայիսի 7-ին Թիֆլիսում կնքվեց վրացռուսական պայմանագիր, որով Խորհրդային Ռուսաստանը ճանաչում էր Վրաստանի անկախությունն ու տարածքային ամբողջականությունը։
  Վրացիների պնդմամբ ռուսները ճանաչել էին Լոռու, Ախալքալաքի եւ Զաքաթալայի` Վրաստանին պատկանելը, ինչն առաջացրեց Հայաստանի կառավարության դժգոհությունը. նորանշանակ վարչապետ Համազասպ Օհանջանյանը մինչեւ անգամ բողոքի նոտա ուղարկեց Վրաստանի եւ Խորհրդային Ռուսաստանի կառավարություններին` պնդելով, որ այդ շրջանները համարվում են վիճելի [11, էջ 323-324]։
 Շնորհակալ ենք պատմաբան Ռ. Վ. Ղազանջյանին՝ այս եւ մյուս արխիվային փաստաթղթերը ժամանակին մեզ տրամադրելու համար։
  Ի դեպ, «Եթեր» շաբաթաթերթի 2006 թ. սեպտեմբերի 4-10-ի համարում Ի. Ստալինի այս միտքը սխալմամբ վերագրված է Գ. Օրջոնիկիձեին։
 364ՊԱՏՄՈՒԹՅՈՒՆ Երեւանում բանակցություններ վարելու համար Խորհրդային Ռուսաստանի արտակարգ լիազոր ներկայացուցիչ նշանակվեց Բորիս Լեգրանը։
  Սակայն հայկական կառավարությունը նրան չթույլատրեց Երեւան ժամանել` դա պատճառաբանելով Շանթի պատվիրակության դեռեւս Մոսկվայում գտնվելով (վերջինս Մոսկվայից ճանապարհվեց միայն օգոստոսի 11-ին)։
  Այդ պատճառով հայ-ռուսական բանակցությունները վարվեցին Թիֆլիսում, ուր 1920 թ. օգոստոսի 6-ին ժամանեցին ՀՀ պատվիրակներ Արշակ Ջամալյանը եւ Արտաշես Բաբալյանը։
 Օգոստոսի 10-ին ստորագրված համաձայնագրով Խորհրդային Ռուսաստանը ճանաչեց Հայաստանի անկախությունը։
  ՀՀ-ն համաձայնվեց, որպեսզի ռուսական զորքերը ժամանակավորապես ռազմակալեն «վիճելի» համարվող Ղարաբաղը, Զանգեզուրը եւ Նախիջեւանը [7, էջ 248–249]։
  ՀՀ ղեկավարությունը ստիպված էր գնալ այս համաձայնագրի կնքմանը, քանի որ երկիրը կանգնած էր իր համար կործանարար հայ-ռուսական պատերազմի վտանգի առաջ։
  Հետաքրքիր մի իրողություն` համաձայնագրի կնքումից ամիսներ անց` 1920 թ. նոյեմբերի 1ին, Հայաստանի պառլամենտի նիստում վարչապետ Հ. Օհանջանյանն այս ակտն անվանեց զինադադար [6, էջ 533]։
 Մոսկվայում ընթացող ռուս-թուրքական բանակցությունների արդյունքում 1920 թ. օգոստոսի 24-ին նախաստորագրվեց ռուս-թուրքական պայմանագրի նախագիծը, որով ՌՍԴԽՀ-ն ճանաչում էր Թուրքիայի ազգային ուխտը, երկու կողմերը ձեռնարկելու էին անհրաժեշտ միջոցները` ամենակարճ ժամկետում Ռուսաստանի եւ Թուրքիայի միջեւ անընդհատ կապ ապահովելու համար եւ այլն [2, էջ 141–142]։
  Խորհրդաթուրքական այս համաձայնությունը, ինչպես նաեւ 1920 թ. սեպտեմբերի 1-7-ը Բաքվում կայացած Արեւելքի ժողովուրդների առաջին համագումարի ընթացքում արտահայտված մտքերն ու արդյունքում ընդունված որոշումները, ինչպես նաեւ Արեւմտյան տերությունների փաստացի անճարակ լինելը քեմալականներին բերեց այն համոզման, որ ամենահարմար պահն է Հայաստանի վրա արշավելու եւ վերջինիս ստիպելու հրաժարվել Սեւրի պայմանագրից։
  1920 թ. սեպտեմբերի 28-ին, առանց պատերազմ հայտարարելու ռազմական գործողություններ ձեռնարկելով Հայաստանի դեմ, թուրքերն արագ հաջողությունների հասան [5, էջ 3-26]։
 Խորհրդային Ռուսաստանին այդ արշավանքը ձեռնտու էր նրանով, որ, օգտագործելով թուրքական վտանգը, խորհրդային կարգեր 365ՊԱՏՄՈՒԹՅՈՒՆ կհաստատեր Հայաստանում։
  Հայաստանի վրա թուրքերի հարձակվելու կապակցությամբ Գ. Չիչերինը հոկտեմբերի 2-ին Վ. Լենինին գրում է, թե թուրքական հարձակումը նպատակ ունի իրենց հետ շփման մեջ մտնել` այնուհետեւ հույս հայտնելով, թե հարձակումը «դաշնակցականներին ավելի զիջող կդարձնի» [19, л. 158]։
  Հոկտեմբերի 5-ին Լենինին ուղղված մի այլ նամակում Գ. Չիչերինը գրում է. «Վերջին շրջանում Հայաստանն ավելի շատ է վերածվում Անտանտի հարձակողական քաղաքականության զենքի» [20, л. 1]։
  Հետաքրքիր մի իրողություն` ՀՀ կառավարությունը Բ. Լեգրանի պատվիրակությանը Երեւան գալու հրավեր էր ուղարկել սեպտեմբերի 19-ին, սակայն Լեգրանը ժամանեց միայն հոկտեմբերի 11-ին, երբ հայտնի էր, որ հայերը ռազմաճակատում պարտություններ էին կրում թուրքական զորքերից եւ առաջարկեց հրաժարվել Սեւրի պայմանագրից (սա նաեւ թուրքերի պահանջն էր) [4, էջ 201]։
 Դժվար է այստեղ միայն պատահականություն տեսնել։
 Հոկտեմբերի 12-ին Երեւանում վերսկսված հայ-ռուսական բանակցությունները, որի ժամանակ ՀՀ պատվիրակությունը ղեկավարում էր Լեւոն Շանթը, հոկտեմբերի 28-ին ավարտվեցին հայ-ռուսական հաշտության պայմանագրի նախագծի ստորագրումով, որը հետազոտողներից շատերը սխալմամբ անվանում են պայմանագիր, ինչը 1982 թ. վերջնականապես մերժվել է Ռ. Վ. Ղազանջյանի կողմից [17, с. 38-46]։
 Ըստ նախագծի՝ ՌՍԴԽՀ-ն ճանաչում էր ՀՀ անկախությունը եւ հրաժարվում ներքին գործերին խառնվելուց, ընդունում նրան Արեւմտյան Հայաստանի տարածքների միացման արդարացիությունը, ՀՀ եւ Խորհրդային Ադրբեջանի միջեւ սահմանը որոշվելու էր այս պետությունների կոնֆերանսում` ՌՍԴԽՀ մասնակցությամբ, կոնֆերանսում համաձայնություն չկնքվելու դեպքում հարցը լուծվելու էր հանրաքվեով, ՌՍԴԽՀ-ն ՀՀ տարածք էր համարում Երեւանի նահանգի եւ Կարսի մարզի բոլոր գավառներն ու օկրուգները՝ բացառությամբ Նախիջեւանի գավառի, ինչպես նաեւ Ելիզավետպոլի նահանգի Ղազախի գավառի հարավային մասի` Քարվանսարա եւ Դիլիջան քաղաքներով, Ղարաբաղի, Զանգեզուրի եւ Նախիջեւանի պատկանելության խնդիրն անմիջական համաձայնության բացակայության դեպքում որոշվելու էր հանրաքվեով, Ռուսաստանը ճանաչելու էր հետագայում նախկին Կովկասյան փոխարքայության այս կամ այն տարածքի Հայաստանի կազմի մեջ մտնելը եւ այլն [7, էջ 316–320]։
  Այս փաստաթղթի ստորագրումը հայկա366ՊԱՏՄՈՒԹՅՈՒՆ կան կողմի մոտ ոգեւորություն առաջացրեց։
  1925 թ. մայիսի 20-ին Ս. Վրացյանին ուղղված նամակում Լ. Շանթը հիշում է, որ աշխատանքները հաջող ավարտելու կապակցությամբ երկու պատվիրակությունները միասին նույնիսկ խնջույք են արել [14, էջ 646]։
 Պայմանագրի նախագծով Բ. Լեգրանը մեկնեց Բաքու` ռուսական եւ ադրբեջանական կառավարությունների համաձայնությունը ստանալու համար։
  Սակայն Լեգրանն իր կողմից նախաստորագրված պայմանագրի դրույթները չէր համաձայնեցրել Բաքվի գործիչների հետ, այդ պատճառով էլ նոյեմբերի 4-ին Բաքվում մերժվեց պայմանագրի նախագիծը։
  Նախագծին դեմ էր նաեւ այդ ժամանակ Բաքվում գտնվող Ի. Ստալինը։
  Չնայած Լեգրանը բողոքեց, սակայն նրա կարծիքը հաշվի չառան [2, էջ 235–236]։
 Բ. Լեգրանի հետ համաձայնագրի ստորագրումից երկու օր անց՝ հոկտեմբերի 30-ին, թուրքերը գրեթե առանց կռվի գրավեցին անառիկ Կարսը, ինչը վճռորոշ ազդեցություն ունեցավ պատերազմի ելքի վրա։
 Դրանից հետո գրեթե միաժամանակ Երեւանի եւ Անկարայի կառավարությունները դիմեցին միմյանց` զինադադար կնքելու եւ հաշտության բանակցություններ սկսելու առաջարկով [1, էջ 6]։
  Թուրքերի հետ բանակցություններ վարելու համար նախկին վարչապետ Ալեքսանդր Խատիսյանի գլխավորությամբ պատվիրակություն ուղարկվեց Ալեքսանդրապոլ։
  Միաժամանակ Երեւանում բանակցություններ էին ընթանում այստեղ ժամանած Բ. Լեգրանի հետ, որը ժամանել էր Հայաստանը խաղաղ կերպով խորհրդայնացնելու առաքելությամբ։
  Նոյեմբերի 23-ին հրաժարական տվեց վարչապետ Համո Օհանջանյանը։
  Նոր վարչապետ Սիմոն Վրացյանի կառավարությանը ծանր պատասխանատվություն էր բաժին ընկել եւ բախտ էր վիճակված լինելու Առաջին հանրապետության վերջին կառավարությունը։
 Նոյեմբերի 29-ին, երբ Երեւանում Բ. Լեգրանը բանակցություններ էր վարում Ս. Վրացյանի կառավարության հետ, խորհրդային Կարմիր բանակի զորամասերի ուղեկցությամբ հյուսիս-արեւելքից ՀՀ տարածք մտավ Սարգիս Կասյանի գլխավորությամբ Խորհրդային Ադրբեջանում ստեղծված Հայաստանի հեղկոմը եւ երկիրը հայտարարեց «սոցիալիստական խորհրդային հանրապետություն» [10, էջ 1-5]։
 Ստեղծված ծանր պայմաններում Հայաստանի Հանրապետության կառավարությունը եւ խորհրդարանի ՀՅԴ ֆրակցիան ստիպված էին 367ՊԱՏՄՈՒԹՅՈՒՆ իշխանությունը զիջել բոլշեւիկներին։
  Դեկտեմբերի 2-ի կեսօրին ՀՀ կառավարության լիազորությամբ նախարարներ Դրաստամատ Կանայանը եւ Համբարձում Տերտերյանը ՌՍԴԽՀ լիազոր ներկայացուցիչ Բ. Լեգրանի հետ համաձայնագիր ստորագրեցին, որի համաձայն Հայաստանը հռչակվեց «անկախ սոցիալիստական հանրապետություն», ՀՅԴ եւ սոցիալիստական մյուս կուսակցությունների անդամները չպետք է հալածանքների ենթարկվեին մինչեւ խորհրդայնացումը իրենց ծավալած գործունեության համար եւ այլն [7, էջ 383-384]։
  Սրանով Հայաստանի Հանրապետությունն իր տեղը զիջեց Խորհրդային Հայաստանին։
  Ներքին եւ արտաքին քաղաքական ծանր պայմաններում երկուսուկես տարվա գոյությունից հետո Հայաստանը կորցրեց իր անկախությունը` դառնալով «խորհրդային մեծ ընտանիքի» մի մասը։
 Հայաստանի խորհրդայնացման օրերին այլ մտավորականների թվում Լ. Շանթը եւս գտնվում էր Երեւանում։
  Առաջին հերթին հանրապետության տարածքը լքեցին կամ ընդհատակ անցան հակախորհրդային ակտիվ գործունեություն իրականացրած գործիչները։
 Հայաստանի խորհրդային իշխանությունները ոչ միայն չկատարեցին Երեւանի համաձայնագրով ստանձնած պարտավորությունները, այլեւ հետագա շաբաթներին ձեռնամուխ եղան լայնածավալ բռնությունների իրականացմանը։
  Դրանից զերծ չմնաց նաեւ Լ. Շանթը, որի բնակության սենյակը եւս ենթարկվեց բռնագրավման։
  Շանթը ստիպված էր ժամանակավորապես հանգրվանել Նիկոլ Աղբալյանի բնակարանում, ուր եւ ձերբակալվեց [9, էջ 32]։
  1921 թ. փետրվարի 9-ի գիշերը եւ 10-ին Երեւանում Հայաստանի արտակարգ հանձնաժողովը ձերբակալեց 88 «հակահեղափոխականների». նախօրոք պատրաստված ցուցակում առաջինը նշված էր Լեւոն Շանթի անունը։
  Ձերբակալությունների առիթ էր հանդիսացել չեկայում ստացված տեղեկատվությունը, թե խորհրդային հասարակարգի որոշ «թշնամիներ» պատրաստվում են գիշերը փախչել քաղաքից [13, էջ 206-212]։
 Սակայն այս կանխարգելիչ քայլերը չկարողացան կանխել ժողովրդական հուզումը։
  Արդեն փետրվարի 16-ին ՀՅԴ գործիչների ղեկավարությամբ սկսվեց հակախորհրդային ապստամբությունը։
  Ապստամբները փետրվարի 18-ին գրավեցին մայրաքաղաք Երեւանը։
  Բանտից ազատվեց նաեւ Լ. Շանթը։
  Ապստամբների իշխանությունը տեւեց մինչեւ ապրիլի 2-ը, որից հետո բազմաթիվ դաշնակցական գործիչների եւ ժո368ՊԱՏՄՈՒԹՅՈՒՆ ղովրդական զանգվածների հետ Զանգեզուրով Պարսկաստան անցավ նաեւ Լեւոն Շանթը [9, էջ 33-34]։
  Սրանով ավարտվեց նրա հայաստանյան գործունեության ժամանակահատվածը։
 Այսպիսով, իբրեւ Հայաստանի պառլամենտի փոխնախագահ, ապա Խորհրդային Ռուսաստանի հետ բանակցություններ վարող ՀՀ պատվիրակության ղեկավար Լեւոն Շանթն իր մասնակցությունն է բերել հանրապետության անկախ պետականության կայացման եւ ամրապնդման գործին։
  Ըստ այդմ էլ՝ ամենեւին պատահական չէ, որ նրա գրիչն այս ժամանակահատվածում առավել պասսիվ էր։
  Ճանաչված գրողը ստեղծագործական գործունեության համար ազատ ժամանակ գրեթե չէր ունենում։
 ։
