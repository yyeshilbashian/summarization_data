ԴՐԱՄԱՎԱՐԿԱՅԻՆ ՔԱՂԱՔԱԿԱՆՈՒԹՅՈՒՆԸ ՀԱՅԱՍՏԱՆՈՒՄ.  
ԾԱԳՈՒՄԻՑ ՄԻՆՉԵՎ ՄԵՐ ՕՐԵՐԸ1 
Դրամավարկային  քաղաքականությունը  տնտեսության  պետական  կարգավորման  կարևորագույն  բաղադրատարրերից  է,  և  դրա  արդյունավետությունը  որոշիչ  է 
տնտեսության կայուն զարգացման գործում։
 Այս տարի լրանում է Հայաստանում դրամավարկային  քաղաքականության  իրականացման  20-ամյակը։
  Շուկայական  տնտեսությամբ  այլ  երկրների  տևական  փորձի  համեմատ  երկու  տասնամյակը  երկար  ժամանակ չէ, սակայն այդ ժամանակաշրջանը Հայաստանում եղել է բավական հարուստ 
և  բազմաբովանդակ։
  1994  թ.  դրամավարկային  քաղաքականության  առաջին  ծրագրի  իրականացումից  սկսած  հաջողվեց  կարճ  ժամանակում  սանձել  գերգնաճի  բարձր 
տեմպերը`  թույլ  չտալով  աղետալի  հետևանքների  խորացումը։
  Հետագա  տարիներին 
ՀՀ Կենտրոնական բանկին հաջողվեց ստեղծել կայացած դրամավարկային քաղաքականության համակարգ և տնտեսական աճին զուգընթաց ապահովել մակրոտնտեսական  կայունություն։
  Վերջին  տարիներին  ՀՀ  դրամավարկային  քաղաքականությունը 
մտել է զարգացման փուլ, ինչը պետք է շարունակական լինի։
ՀՀ  դրամավարկային  քաղաքականության  իրականացման  ընթացքը  կարելի  է 
բաժանել չորս հիմնական փուլերի։
 Դրանցից յուրաքանչյուրն ունի առանձնահատկություններ,  ձեռքբերումներ  ու  մարտահրավերներ։
  Անդրադառնանք  դրանցից  յուրաքանչյուրին առանձին-առանձին։
Առաջին  փուլ.  դրամավարկային  քաղաքականության  իրականացման  նախադրյալների ձևավորման ժամանակաշրջան (մինչև 1993 թ.)։
 1991 թ. ՀՀ անկախացմամբ սկսվեց պլանայինից շուկայական տնտեսության անցման գործընթացը, որի ընթացքում  տեղի  ունեցավ  գնաճի՝  որպես  տնտեսագիտական  կատեգորիայի  վերաիմաստավորում։
 Գնաճը պլանային տնտեսությանը բնորոշ երևույթ չէր, ուստի և պլանային  տնտեսության  պայմաններում  հակագնաճային  և  դրամավարկային  քաղաքականության  իրականացման  անհրաժեշտություն  չկար։
  Դրա  վառ  վկայությունն  է  այն 
փաստը,  որ  1950  թ.  բազային  տարվա  համեմատ  1990  թ.  Հայաստանում  ոչ  միայն 
առկա չի եղել գնաճ, այլև տեղի է ունեցել գնանկում 10,8 %-ով (տե՛ս գծ. 1)։
Մյուս  կողմից,  գնաճը  շուկայական  տնտեսության  մշտական  ուղեկիցն  է  և  դրան 
բնորոշ  բաղադրատարր։
  Այդ  իսկ  պատճառով  շուկայական  հարաբերություններին 
անցում կատարելիս տեղի ունեցավ գնաճի նշանակության շրջադարձային փոփոխություն, ինչը պահանջում էր  դրա նկատմամբ սկզբունքորեն նոր մոտեցում և դրա դեմ 
պայքարի արդյունավետ կառուցակարգերի ներդրում։
Հենց անցումային սկզբնական ժամանակահատվածում Հայաստանում գնաճն ընդունեց հնարավոր ամենածանր տեսքը։
 Դա պայմանավորված էր երկու կարևոր հանգամանքներով,  որոնցից  առաջինը  ազգային  արժույթի  ուշ  ներդրումն  էր։
  1991-1993 
1 Նվիրվում է Հայաստանում դրամավարկային քաղաքականության իրականացման 20-ամյակին։
թթ. սկսվեց ռուբլու գոտու փլուզումը, և ԱՊՀ երկրներն սկսեցին իրենց ազգային արժույթի ներդրման գործընթացը։
 Դրան զուգահեռ տվյալ երկրների շրջանառությունից 
դուրս  մղվող  խորհրդային  ռուբլին  սկսեց  հոսել  այն  երկրներ,  որոնցում  ռուբլին  դեռ 
հանդիսանում էր օրինական վճարելամիջոց, այդ թվում` ՀՀ, որը նախկին ԽՍՀՄ հանրապետություններից վերջինն էր, որ ներդրեց իր ազգային արժույթը։
 Դա հանգեցրեց 
Հայաստանում  կանխիկ  ռուբլու  զգալի  կուտակման։
  Երկրորդ  հանգամանքը  գների 
ազատականացումն  էր,  որն  առաջին  հանգամանքի  հետ  մեկտեղ  աննախադեպ  գերգնաճի (հիպերինֆլյացիայի) առաջացման առիթ հանդիսացավ1։
 Գնաճի գագաթնակետը  դարձավ  1993  թ.,  երբ  գներն  աճեցին  շուրջ  110  անգամ  (տե՛ս  գծ.  2),  ինչը  հետխորհրդային տարածքում ամենաբարձր ցուցանիշներից էր։
Գծապատկեր 1. Գնաճի դինամիկան Հայաստանում 1950-1990 թթ.2 
Գծապատկեր 2. Սպառողական գների ինդեքսը Հայաստանում (%) 1991-1994 թթ.3 
Գերգնաճը բացասական ազդեցություն ունեցավ ՀՀ սոցիալ-տնտեսական իրավիճակի վրա։
 Արժեզրկվեցին բնակչության՝ միլիարդավոր դոլարների խնայողությունները, 1990-1994 թթ. անվանական եկամուտներն աճեցին 1367, սպառողական գները` 
22111  անգամ`  հանգեցնելով  բնակչության  գնողունակության  16  անգամ  անկման4։
1  Տե՛ս  Մխիթարյան  Ա.,  Անցումային  ժամանակաշրջանում  բանկային  համակարգի  վերակառուցման 
անհրաժեշտությունը և իրականացման փուլերը, Երևան, 1998, էջ 11-12։
2  Տե՛ս  «Գները  և  գների  ինդեքսները  Հայաստանի  Հանրապետությունում,  1992-2002»,  ՀՀ  ԱՎԾ,  Երևան, 
2003, էջ 32-33։
3 Տե՛ս «Տնտեսական բարեփոխումների առանձնահատկություններն ու փուլերը Հայաստանում 1991-1998 
թթ.», ԱՎԾ, Երևան, 1999, էջ 27։
4 Տե՛ս «Հայաստանի սոցիալական պատկերը և աղքատությունը 2001 թ.», ՀՀ ԱՎԾ, Երևան, 2002, էջ 10։
Բացի  այդ,  գերգնաճը  պայմանավորեց  նաև  սեփականաշնորհման  գործընթացի  անարդար  ընթացքը,  երբ  սեփականաշնորհված  ձեռնարկությունների  նոր  սեփականատերերը խոշոր օբյեկտները, թանկարժեք սարքավորումները և կառույցները ձեռք բերեցին հաշվեկշռային արժեքով արտացոլվող խորհրդանշական գներով1։
Այսպիսի  պայմաններում  դրամավարկային  քաղաքականության  իրականացումը 
դարձավ  պատմական  անհրաժեշտություն։
  Վերջինս  առաջին  անգամ  ամրագրվեց 
1993  թ.  ապրիլի  27-ին  Գերագույն  խորհրդի  կողմից  ընդունված  «ՀՀ  Կենտրոնական 
բանկի մասին» ՀՀ օրենքում, որի 3-րդ հոդվածի համաձայն՝ դրամավարկային քաղաքականությունը դարձավ  Կենտրոնական  բանկի հիմնական գործառույթներից մեկը2։
Սակայն Հայաստանում դեռևս շրջանառվում էր խորհրդային ռուբլին, ինչը հնարավորություն չէր տալիս իրականացնել դրամավարկային անկախ քաղաքականություն։
1993 թ. նոյեմբերի 19-ին «ՀՀ դրամաշրջանառության կարգավորման պետական 
հանձնաժողովի»  թիվ  15  որոշմամբ  ՀՀ  տարածքում  շրջանառության  մեջ  դրվեց  հայկական դրամը3։
 Ազգային արժույթի ներդրումով Հայաստանի պատմության մեջ առաջին անգամ իրական հիմքեր ստեղծվեցին ինքնուրույն դրամավարկային քաղաքականության իրականացման համար։
Երկրորդ  փուլ.  դրամավարկային  քաղաքականության  սկզբնավորման  ժամանակաշրջան (1994-1995 թթ.)։
  Գնաճի  կառավարումը  դարձավ  տնտեսական  քաղաքականության գերակայություններից մեկը։
 1994 թ. ՀՀ  ԿԲ-ը  մշակեց դրամավարկային  քաղաքականության  անդրանիկ  ծրագիրը,  որի  համաձայն  դրամավարկային  քաղաքականության գլխավոր նպատակն էր հանդիսանում դրամի կայունության և տընտեսության  արդյունավետ  գործունեությանը  նպաստող  դրամավարկային  և  ֆինանսական պայմանների ստեղծումը4։
Դրամավարկային  քաղաքականության  իրականացումը  պահանջում  էր  հստակ 
սահմանված  ռազմավարության  առկայություն,  քանզի  շուկայական  տնտեսության 
պայմաններում  կենտրոնական  բանկերը,  ունենալով  նախանշված  վերջնական  նպատակներ,  չունեն  դրանց  վրա  ազդեցության  ուղղակի  լծակներ։
  Այդ  իսկ  պատճառով 
ընդունվում  է  դրամավարկային  քաղաքականության  ռազմավարություն,  որի  ընթացքը  ներկայացված  է  գծ.  3-ում։
  Վերջնական  նպատակի  ընտրությունից  հետո  ԿԲ-ն 
ընտրում  է  որոշակի  ցուցանիշներ`  միջանկյալ  նպատակներ  (անվանական  խարիսխ), 
որոնք  ուղղակիորեն  ազդում  են  վերջնական  նպատակի  վրա  և  նպաստում  նրա 
իրականացմանը։
  Սակայն  նույնիսկ  միջանկյալ  նպատակները  չեն  կրում  ԿԲ  դրամավարկային քաղաքականության գործիքների ուղղակի ազդեցությունը։
 Այդ իսկ պատճառով  ԿԲ-ն  ընտրում  է  ցուցանիշների  մեկ  այլ  խումբ`  գործառնական  նպատակներ, 
որոնք  ավելի  զգայուն  են  դրամավարկային  քաղաքականության  գործիքների  նկատմամբ և սերտ կապի մեջ են միջանկյալ նպատակների հետ5։
 Որպես դրամավարկային 
քաղաքականության միջանկյալ նպատակ՝ կարող են հանդես գալ փոխարժեքը, փողի 
ագրեգատները և կանխատեսվող գնաճը։
 Ըստ այդմ` տարբերում են դրամավարկային 
քաղաքականության  երեք  հիմնական  ռազմավարություններ`  փոխարժեքի  նպատակադրման, փողի ագրեգատների նպատակադրման և գնաճի նպատակադրման։
1  Տե՛ս  «Կապիտալի  նախասկզբնական  կուտակման,  հարստության  ու  եկամուտների  բևեռացման  առանձնահատկությունները  և  կարգավորման  հիմնախնդիրները  ՀՀ  անցումային  տնտեսությունում»,  Երևան, 
2011, էջ 14։
2 Տե՛ս «ՀՀ Կենտրոնական բանկի մասին» ՀՀ օրենքը, 1993 թ.։
3 Տե՛ս ՀՀ Կենտրոնական բանկի մասին, Պատմություն, Հայաստանի ֆինանսավարկային համակարգի զարգացումները. https։
//www.cba.am/am/SitePages/achfinancialbankingsystem.aspx 22.03.2014 թ.։
4 Տե՛ս Հայաստանի Հանրապետության 1994 թ. դրամավարկային քաղաքականության ծրագիր։
5  Տե՛ս  Mishkin  F.,  The  Economics  of  Money,  Banking,  and  Financial  Markets,  7th  ed.,  Prentice  Hall,  2004,                
էջ 414-416։
Գծապատկեր 3. Դրամավարկային քաղաքականության ռազմավարությունը 
1994  թ.  Հայաստանում,  որպես  դրամավարկային  քաղաքականության  ռազմավարություն,  ընդունվեց  փողի  ագրեգատների  նպատակադրման  ռազմավարությունը։
Սրա ներքո, որպես միջանկյալ նպատակ, հանդես է գալիս փողի զանգվածը, որը ԿԲ-ը 
կառավարում է գործառնական նպատակի` փողի բազայի միջոցով։
 Այս ռազմավարության  ընդունումը  ՀՀ-ում  այլընտրանք  չուներ,  քանզի  միակ  հնարավոր  այլընտրանքը 
հանդիսացող  փոխարժեքի  նպատակադրման  քաղաքականությունը  չէր  կարող  կիրառվել երկրում արտարժութային պահուստների բացակայության պատճառով։
Փողի  ագրեգատների  նպատակադրման  ռազմավարության  կիրառությունը  Հայաստանում ունեցավ բավական բարձր արդյունավետություն և թույլ տվեց արագորեն 
զսպել  գնաճի  գերբարձր  տեմպերը։
  Արդեն  1995  թ.  Հայաստանը  դարձավ  երկրորդ 
ամենացածր  (32,2%),  իսկ  1996  թ.՝  ամենացածր  գնաճ  (5,7%)  արձանագրած  երկիրը 
ԱՊՀ երկրների շարքում (տե՛ս գծ. 4)։
Գծապատկեր 4. Սպառողական գների ինդեքսը  
ԱՊՀ երկրներում (%) 1995-1996 թթ.1 
Երրորդ  փուլ.  դրամավարկային  քաղաքականության  կայացման  ժամանակաշրջան (1996-2005 թթ.)։
 1996 թ. ընդունվեց «ՀՀ Կենտրոնական բանկի մասին» երկրորդ  օրենքը,  որի  համաձայն  «ՀՀ  ԿԲ-ի  հիմնական  խնդիրը  ՀՀ-ում  գների  կայունություն  ապահովելն  է  և…  եթե  ԿԲ-ի  մյուս  խնդիրները  հակասում  են  հիմնական 
խնդրին,  ԿԲ-ն  առաջնություն  է  տալիս  հիմնական  խնդրին  և  ղեկավարվում  է  դրա 
իրագործման անհրաժեշտությամբ»2։
 Այդպիսով սահմանվեց ՀՀ-ում դրամավարկային 
քաղաքականության  վերջնական  նպատակը,  այն  է`  գների  կայունության  ապահովումը, որը 2005 թ. տեղի ունեցած սահմանադրական փոփոխություններով բարձրացվեց 
մինչև սահմանադրական մակարդակ3։
1 Կառուցվել է ԱՄՀ տվյալների բազայի հիման վրա, տե՛ս՝ http։
//www.imf.org/։
2 Տե՛ս «ՀՀ Կենտրոնական բանկի մասին» ՀՀ օրենքը, 1996 թ.։
3 Տե՛ս ՀՀ Սահմանադրություն, hոդված 83.3, կետ 1։
Կարևոր  առաջընթաց  էր  նաև  այն,  որ  դրամավարկային  քաղաքականությունը 
այսուհետև պետք է իրականացվեր միմիայն անուղղակի գործիքների կիրառությամբ, 
մինչդեռ  առաջին  օրենքը  նախատեսում  էր  նաև  բավական  կոպիտ  ուղղակի  գործիքների  կիրառման  հնարավորություն,  որոնք  էին  վարկավորման  ծավալների,  տոկոսադրույքների  և  միջնորդավճարների  սահմանափակումները1։
  Վարկավորման  ծավալների նկատմամբ սահմանափակումներն իրագործվեցին՝ տոկոսադրույքների նվազագույն  չափը  360  %  սահմանելով։
  Չնայած  նաև  այս  գործիքների  շնորհիվ  հնարավոր 
եղավ  զսպել  գնաճի  բարձր  տեմպերը,  դրանց  կիրառումը  չէր  կարող  անցավ  լինել2։
Բաց  շուկայական  գործառնությունների  և  մշտական  հնարավորության  գործիքների 
միջոցով դրամավարկային քաղաքականության իրականացումը լուրջ քայլ էր Հայաստանում դրամավարկային քաղաքականության կայացման ճանապարհին3։
ՀՀ ԿԲ վարչության 1996 թ. հուլիսի 19-ի «ՀՀ ԿԲ-ի արժութային քաղաքականության  սկզբունքների  մասին»  թիվ  122  որոշմամբ՝  դրամը  սահմանվեց,  որպես  ազատ 
լողացող արժույթ։
 Հենց այդ պահից սկսած կարելի է համարել, որ Հայաստանում լիարժեքորեն  ներդրվեց  փողի  ագրեգատների  նպատակադրման  ռազմավարությունը4։
1998-2006 թթ. տվյալ ռազմավարության ներքո Հայաստանում միջին գնաճը կազմեց 
2,4 % (տե՛ս գծ. 5)։
 Այսպիսով, կայացած դրամավարկային քաղաքականության շնորհիվ երկնիշ տնտեսական աճի հետ մեկտեղ կայուն գները ապահովեցին մակրոտնտեսական կայունություն և տնտեսական զարգացում։
Գծապատկեր 5. Սպառողական գների ինդեքսը Հայաստանում (%) 1998-2006 թթ.5 
Դրամավարկային  քաղաքականության  իրականացման  ընթացքում  փողի  ագրեգատների  նպատակադրման  ռազմավարությունը  շարունակաբար  խնդիրներ  էր  հարուցում։
  Այս  ռազմավարության  առանցքն  այն  է,  որ  ԿԲ-ն  իր  գլխավոր  նպատակին` 
գների  կայունությանը  պետք  է  հասնի  մեկ  ճանապարհով`  նպատակադրելով  փողի 
ագրեգատները և ապահովելով վերջիններիս ծրագրային ցուցանիշները։
 Սակայն, մի 
1 Տե՛ս «ՀՀ Կենտրոնական բանկի մասին» ՀՀ օրենքը, 1993 թ.։
2 Տե՛ս «Բանկային գործ», գլխ. խմբ.` Բ. Ասատրյան, Երևան, 2004, էջ 160-161։
3 Հայաստանում դրամավարկային քաղաքականության իրականացման համար կիրառվում է նաև պարտադիր պահուստավորման մեթոդը, որը, սակայն, ձևակերպված է ոչ թե որպես դրամավարկային քաղաքականության գործիք, այլ` տնտեսական նորմատիվ։
4  Տե՛ս  «Հայաստանի  Հանրապետության  Կենտրոնական  բանկի  կանխատեսման  և  քաղաքականության 
վերլուծության համակարգը», ՀՀ ԿԲ, 2010, էջ 9։
5  Կառուցվել  է ԿԲ  վիճակագրական  տվյալների  բազայի  հիման  վրա,  տե՛ս՝  https։
//www.cba.am/Storage/AM/downloads/stat_data_arm/6.CPI_monthly-armenian.xls։
շարք գործոններով (փողի պահանջարկի տատանողական վարքագիծը, բարձր դոլարայնացման պայմաններում փողի զանգվածում տեղի ունեցող կառուցվածքային փոփոխությունները, գնաճի վրա ոչ մոնետար գործոնների ազդեցությունը` արտաքին շոկերը, և այլն1) պայմանավորված, փողի ագրեգատների ծրագրային ցուցանիշների ապահովումը  խիստ  դժվարանում  էր։
  Գլխավոր  գործոնը  փողի  պահանջարկի  տատանողականությունն  էր,  ինչը  պայմանավորված  էր  ՀՀ  բանկային  համակարգում  տեղի 
ունեցող  կառուցվածքային  տեղաշարժերով,  վարկավորման  ծավալների  աճի  բարձր 
տեմպերով,  դրամի  արժևորմանը  զուգընթաց  դոլարայնացման  մակարդակի  նվազմամբ, ստացվող տրանսֆերտների աճի բարձր տեմպերով և այլն2։
 Արդյունքում փողի 
պահանջարկը  դառնում  էր  խիստ  տատանվող,  հետևաբար՝  նաև  դժվար  կանխատեսելի։
 Եվ քանի որ 1997 թ. սկսած ՀՀ Ազգային ժողովը ամեն տարի «Պետական բյուջեի  մասին»  օրենքի  4-րդ  հոդվածում  ամրագրում  էր  գնաճի  այն  մակարդակը,  որին 
ԿԲ-ը  պետք  է  հասներ  դրամավարկային  քաղաքականության  իրականացման  արդյունքում,  ԿԲ-ն  անընդհատ  դիմում  էր  հայեցողականության`  նախապատվությունը 
տալով գնաճի ծրագրային մակարդակի ապահովմանը` ի հաշիվ փողի ագրեգատների 
նպատակային ցուցանիշների ապահովման։
 Արդյունքում առաջանում էր վերջիններիս 
հաճախ վերանայման անհրաժեշտություն ԿԲ կողմից, ինչն էապես ազդում էր իրականացվող դրամավարկային քաղաքականության նկատմամբ ֆինանսական համակարգի, տնտեսվարող սուբյեկտների և հասարակության վստահության վրա։
Գծապատկեր 6. Փողի զանգվածի ծրագրային և փաստացի աճի տեմպերը տարեվերջի 
նկատմամբ (%) 1997-2005 թթ.3 
Ինչպես  երևում  է  գծ.  6-ից,  փողի  զանգվածի  աճի  փաստացի  ցուցանիշները  մեծամասամբ դուրս էին գալիս ծրագրային ցուցանիշների սահմաններից։
 Մասնավորապես, 1997-2005 թթ. ընթացքում այդ ցուցանիշների միջև շեղումը կազմել է միջինում 
12,6%։
Այսպիսով, փողի զանգվածը անհրաժեշտ կերպով չէր բավարարում դրամավարկային  քաղաքականության  միջանկյալ  նպատակի  երկու  կարևոր  չափանիշներին` 
վերջնական նպատակի հետ սերտ կապի առկայությանը և ԿԲ-ի կողմից լիարժեք կա1  Տե՛ս  «ՀՀ  Կենտրոնական  բանկի  կողմից  գնաճի  նպատակադրման  ռազմավարության  ընդունման  վերաբերյալ հայտարարություն». https։
//www.cba.am/Storage/AM/downloads/kanon/1_gnach_haytarar.pdf։
2  Տե՛ս  «ՀՀ  Կենտրոնական  բանկի  կողմից  գնաճի  նպատակադրման  ռազմավարության  ընդունման  հիմնավորում». https։
//www.cba.am/Storage/AM/downloads/DVQ/npatakadrum%20hajeren.pdf։
3  Տե՛ս  «Հայաստանի  Հանրապետության  Կենտրոնական  բանկի  կանխատեսման  և  քաղաքականության 
վերլուծության համակարգը», ՀՀ ԿԲ, 2010, էջ 11։
ռավարելիությանը։
 Նման պայմաններում առաջանում էր դրամավարկային քաղաքականության զարգացման օբյեկտիվ պահանջ։
Չորրորդ  փուլ.  դրամավարկային  քաղաքականության  զարգացման  ժամանակաշրջան  (2006  թ.  մինչ  օրս)։
  Համակարգի  զարգացման  առումով  այլընտրանք  կարող  էին  ծառայել  կա՛մ  փոխարժեքի,  կա՛մ  գնաճի  նպատակադրման  ռազմավարությունները։
  Անցումը  փոխարժեքի  նպատակադրման  ռազմավարությանը  Հայաստանում աննպատակահարմար էր` պայմանավորված հետևյալ գործոններով1. 
•  Անկախ դրամավարկային քաղաքականության իրականացումը կդառնար անհնար, ինչը ՀՀ տնտեսությունը խոցելի կդարձներ արտաքին ցնցումների նկատմամբ։
•  Այս ռազմավարության կարևոր առավելությունը գնաճային սպասումների չեզոքացումն է, ինչը ՀՀ պարագայում նշանակալի խնդիր չէ։
•  Առկա չէ արդյունավետ ամրակցելի արժույթ։
 Որպես այդպիսին չի կարող ծառայել ԱՄՆ դոլարը, քանի որ ՀՀ հիմնական տնտեսական գործընկերներն են Ռուսաստանը և Եվրոպական Միությունը, իսկ եթե դոլարն սկսի արժևորվել ռուբլու կամ եվրոյի  նկատմամբ,  Հայաստանը  կհայտնվի  լուրջ  տնտեսական  դժվարությունների  մեջ` 
չկարողանալով  տալ  համարժեք  պատասխան։
  Դրամը  աննպատակահարմար  է  ամրակցել  նաև  ռուբլուն`  հաշվի  առնելով  ռուբլու  տատանողականությունը  (օրինակ` 
նավթի գների տատանման հետևանքով), ինչպես նաև Ռուսաստանում Հայաստանից 
ավելի բարձր գնաճային միջավայրի առկայությունը։
•  Քանի որ դրամավարկային քաղաքականության մշակումն ու իրականացումը 
որոշվում է «անհնարին երրորդությամբ», որի համաձայն երկիրը կարող է ապահովել 
կապիտալի ազատ հոսքերից, գների և փոխարժեքի կայունությունից երկուսի համակցությունը  միայն,  ՀՀ  պարագայում  ընտրությունը  հանգում  է  գնաճ-փոխարժեք  երկընտրանքին։
 Պարզ է, որ կապիտալի հոսքերի սահմանափակումը կործանարար կլինի 
տնտեսության զարգացման տեսանկյունից և նույնիսկ պրակտիկորեն անհնար է իրականացնել  (օրինակ`  անհնար  է  պատկերացնել  արտերկրից  ստացվող  մասնավոր 
տրանսֆերտների նկատմամբ հարկի սահմանումը)։
 Եվ քանի որ գների կայունության 
զոհաբերումը  կլինի  անօրինական  և  նույնիսկ  հակասահմանադրական,  ուստի  այս 
տեսանկյունից փոխարժեքը չի կարող օգտագործվել որպես դրամավարկային քաղաքականության ռազմավարության անվանական խարիսխ։
Այսպիսով,  դրամավարկային  քաղաքականության  զարգացման  առումով  միակ 
արդյունավետ լուծումը հանգում էր գնաճի նպատակադրման ռազմավարության անցմանը։
  Ստեղծված  պայմաններում  ՀՀ  ԿԲ-ը  հայտարարեց  2006  թ.  հունվարի  1-ից 
գնաճի նպատակադրման անցումային ռեժիմ ընդունելու մասին, որի վերջնարդյունքը 
պետք է լինի անցումը գնաճի լիարժեք նպատակադրման քաղաքականությանը։
Տվյալ  ռազմավարության  ներքո,  որպես  դրամավարկային  քաղաքականության 
միջանկյալ նպատակ, հանդես է գալիս գնաճի կանխատեսված մակարդակը, որը կառավարվում  է  գործառնական  նպատակի`  կարճաժամկետ  տոկոսադրույքի  միջոցով։
Բացի  այդ,  որպես  երկրորդական  գործառնական  նպատակ՝  դեռևս  պահպանվում  է 
փողի  բազան։
  Այսպիսով,  նոր  ռազմավարության  ներքո  դրամավարկային  քաղաքականությունն ուղղվում է գնաճի կանխատեսված և ծրագրային մակարդակների միջև 
շեղումների  վերացմանը։
  Որպես  դրամավարկային  քաղաքականության  հիմնական 
գործիք՝ սահմանվեց վերաֆինանսավորման տոկոսադրույքը, իսկ գնաճի ծրագրային 
մակարդակ` 4±1,5 % միջակայքը (3 %` 2006 թ.)։
Գնաճի նպատակադրման ռազմավարությանն անցումը դրամավարկային քաղաքականության զարգացման առումով  բարենպաստ ազդեցություն ունեցավ ՀՀ-ում մի 
1  Տե՛ս  «ՀՀ  Կենտրոնական  բանկի  կողմից  գնաճի  նպատակադրման  ռազմավարության  ընդունման  հիմնավորում». https։
//www.cba.am/Storage/AM/downloads/DVQ/npatakadrum%20hajeren.pdf։
շարք  ուղղություններով։
  Ի  տարբերություն  նախորդ  ռազմավարության,  որի  առանցքը  Մ.  Ֆրիդմանի  «Գնաճը  միշտ  և  ամենուր  դրամական  երևույթ  է»  սկզբունքն  էր, 
ապա  այժմ  դիտարկվում  է  գնաճը  պայմանավորող  գործոնների  լայն  շրջանակ,  լուծվում է  «ժամանակային անհամապատասխանության» խնդիրը,  ինչպես  նաև զգալիորեն  նվազում  են  գնաճային  սպասումները։
  Բացի  այդ,  անցումը  գնաճի  նպատակադրման  ռազմավարությանը  նպաստեց  դրամավարկային  քաղաքականության  վերաբերյալ  որոշումների  կայացման  նոր  ընթացակարգի  ներդրմանը,  վերլուծությունների  և  կանխատեսման  համակարգի  զգալի  կատարելագործմանը,  ԿԲ  հաշվետվելիության  և  թափանցիկության  մեծացմանը,  հրապարակայնության  մակարդակի  բարձրացմանը։
 Վերոնշյալ գործոնները մեծ դերակատարություն ունեն ԿԲ նկատմամբ հասարակության  վստահության  բարձրացման  գործում,  ինչը  դրամավարկային  քաղաքականության արդյունավետության կարևորագույն երաշխիքներից է։
Գնաճի  նպատակադրման  ռազմավարության  անցումն  ու  դրա  իրականացումը 
Հայաստանում զերծ չէր նաև հիմնախնդիրներից։
 Գլխավոր հիմնախնդիրը ֆինանսական շուկայի թերզարգացածությունն է։
 Ոչ պակաս կարևոր են նաև փոխանցման մեխանիզմների  անկատարությունները,  հարկաբյուջետային  որոշ  գերակայության  առկայությունը,  գնաճի  ամբողջական  մոդելի  բացակայությունը,  ակտիվների  գների  անվերահսկելիությունը և այլն։
Դրամավարկային  քաղաքականության  հետագա  զարգացումը  շարունակական 
գործընթաց  պետք  է  լինի։
  Այն  հատկապես  պետք  է  ուղղված  լինի  գնաճի  նպատակադրման  ռազմավարությանն  առնչվող  հիմնախնդիրների  լուծմանը,  ինչպես  նաև 
գնաճի  վրա  ոչ  մոնետար  գործոնների  ազդեցության  մակարդակի  կրճատմանը։
  Վերջինիս  իրականացումը  շատ  դեպքերում  դուրս  է  ԿԲ  լիազորությունների  շրջանակից, 
ինչը  նշանակում  է,  որ  գնաճի  արդյունավետ  կառավարման  համար  անհրաժեշտ  է 
նաև պետական այլ մարմինների գործուն մասնակցությունն այդ գործընթացին։
Ժիրայր Մխիթարյան 
ԴՐԱՄԱՎԱՐԿԱՅԻՆ ՔԱՂԱՔԱԿԱՆՈՒԹՅՈՒՆԸ ՀԱՅԱՍՏԱՆՈՒՄ.  
ԾԱԳՈՒՄԻՑ ՄԻՆՉԵՎ ՄԵՐ ՕՐԵՐԸ 
Բանալի բառեր` գնաճ, դրամավարկային քաղաքականություն, գնաճի նպատակադրում,  
փողի ագրեգատների նպատակադրում 
։
